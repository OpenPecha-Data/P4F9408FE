suvikrāntavikrāmiparipṛcchā nāma

sārdhadvisāhasrikā prajñāpāramitā |

 |

evaṃ mayā śrutam | ekasmin samaye bhagavān rājagṛhe viharati sma veṇuvane kalandakanivāpe mahatā
bhikṣusaṃghena sārdhamardhatrayodaśabhirbhikṣuśataiḥ, aprameyāsaṃkhyaiśca bodhisattvairmahāsattvaiḥ
nānābuddhakṣetrasaṃnipatitairekajātipratibaddhaiḥ | tena khalu punaḥ samayena
bhagavānanekaśatasahasrayā parṣadā parivṛtaḥ puraskṛto dharmaṃ deśayati sma ||

atha khalu tasyāmeva parṣadi suvikrāntavikrāmī nāma bodhisattvo mahāsattvaḥ saṃnipatito'bhūtsaṃniṣaṇṇaḥ
| sa utthāyāsanādekāṃsamuttarāsaṅgaṃ kṛtvā dakṣiṇaṃ jānumaṇḍalaṃ pṛthivyāṃ pratiṣṭhāpya
yena bhagavāṃstenāñjaliṃ praṇamya bhagavantametadavocat-pṛccheyamahaṃ bhagavantaṃ
tathāgatamarhantaṃ samyaksaṃbuddhaṃ kaṃcideva pradeśam, saced bhagavānavakāśaṃ kuryāt pṛṣṭaśca
praśnavyākaraṇāya | evamukte bhagavān suvikrāntavikrāmiṇaṃ bodhisattvaṃ mahāsattvametadavocat-pṛccha
tvaṃ suvikrāntavikrāmiṃstathāgatamarhantaṃ samyaksaṃbuddhaṃ yadyadevākāṅkṣasi
| ahaṃ te tasya tasyaiva praśna(sya) vyākaraṇena cittamārādhayiṣyāmi ||

evamukte suvikrāntavikrāmī bodhisattvo mahāsattvo bhagavantametadavocat-prajñāpāramitā prajñāpāramiteti
bhagavannucyate | kiyatā bhagavan bodhisattvānāṃ mahāsattvānāṃ prajñāpāramitā
prajñāpāramitetyucyate ? kathaṃ bhagavan bodhisattvo mahāsattvaḥ prajñāpāramitāyāṃ carati?
kathaṃ bhagavan bodhisattvasya mahāsattvasya prajñāpāramitāyāṃ carataḥ prajñāpāramitābhāvanā
paripūriṃ gacchati ? kathaṃ bhagavan bodhisattvasya prajñāpāramitāṃ bhāvayato māraḥ pāpīyānavatāraṃ
(na) labhate, sarvamārakarmāṇi cāvabudhyate ? kīdṛgrūpaiśva bhagavan prajñāpāramitāvihārairviharan
bodhisattvo mahāsattvaḥ kṣipraṃ sarvajñatādharmaparipūrimadhigacchati
?

evamukte bhagavān suvikrāntavikrāmiṇaṃ bodhisattvaṃ mahāsattvametadavocat-sādhu sādhu suvikrāntavikrāmin,
yastvaṃ tathāgatamarhantaṃ samyaksaṃbuddhaṃ prajñāpāramitāṃ paripṛcchasi bodhisattvānāṃ
mahāsattvānāmarthāya, yathāpi nāma tvaṃ bahujanahitāya pratipanno bahujanasukhāya
lokānukampāyai mahato janakāyasyārthāya hitāya sukhāya devānāṃ ca manuṣyāṇāṃ ca, etarhyanāgatānāṃ
ca bodhisattvānāṃ mahāsattvānāmālokaṃ kartukāma iti ||

atha khalu bhagavān jānanneva suvikrāntavikrāmiṇaṃ bodhisattvaṃ mahāsattvaṃ paripṛcchati sma-kiṃ
tvaṃ suvikrāntavikrāmin arthavaśaṃ saṃpaśyaṃstathāgatametadarthaṃ paripṛcchasi ? evamukte
suvikrāntavikrāmī bodhisattvo mahāsattvo bhagavantametadavocat-sarvasattvānāṃ vayaṃ bhagavannarthāya
tathāgatametamarthaṃ paripṛcchāmaḥ sarvasattvahitāya sarvasattvānukampāyai
| tatkasmāddhetoḥ ? prajñāpāramitā bhagavan sarvadharmāṇāṃ grāhikā yaduta śrāvakapratyekabuddhabodhisattvasamyaksaṃbuddhadharmāṇām
| ato bhagavaṃstathāgataviṣayaṃ tathāgatajñānaṃ
ca nirdiśatu | tatra ye sattvā niyatāḥ śrāvakayāne bhaviṣyanti, te kṣipramanāsravāṃ bhūmiṃ
sākṣātkariṣyanti | ye pratyekabuddhayāne niyatā bhaviṣyanti, te kṣipraṃ pratyekabuddhayānena
niryāsyanti | ye anuttarāṃ samyaksaṃbodhiṃ saṃprasthitāḥ, te kṣipramanuttarāṃ samyaksaṃbodhimabhisaṃbhotsyante
| ye ca anavakrāntasamyaktvaniyāmā aniyatāstisṛṣu bhūmiṣu, te śrutvā
anuttarāyāṃ samyaksaṃbodhau cittamutpādayiṣyanti | sarvasattvānāṃ ca bhagavan kuśalamūlasaṃjananaṃ
kṛtaṃ bhaviṣyati tathāgatena imaṃ prajñāpāramitāpraśnaṃ visarjayatā | na ca vayaṃ
bhagavan hīnādhimuktikānāṃ sattvānāṃ kṛtaśastathāgataṃ paripṛcchāmaḥ, na daridracittānām,
na daridramānasasamanvāgatānām, na kusīdānām, na kausīdyābhibhūtānām, na dṛṣṭipaṅkāvasannānām,
na mārapāśabaddhānām, nānapatrapāṇām, nāsaṃlekhasamanvāgatānām, na muṣitasmṛtīnām,
na bhrāntacittānām, na kāmapaṅkamagnānām, na śaṭhānām, na māyāvinām, nākṛtajñānām, na pāpecchānām,
na pāpasamācārāṇām, na śīlavipannānām, nāpariśuddhaśīlānām, na dṛṣṭivipannānām,
na māragocaracāriṇām, nātmotkarṣakāṇām, na parapaṃsakānām, na lābhasatkāragurukāṇām, na
pātracīvarādhyavasitānām, na kuhakānām, na lapakānām, na naimittikānām, na naiṣpeṣikāṇām,
na lābhena lābhacikīrṣukāṇām | na vayaṃ bhagavan evaṃrūpāṇāṃ sattvānāṃ kṛtaśastathāgataṃ paripṛcchāmaḥ
| ye punarbhagavan sattvāḥ sarvajñajñānaṃ prārthayanti, asaṅgajñānaṃ svayaṃbhūjñānamasamajñānamanuttarajñānaṃ
prārthayante, ye nātmānamupalabhante na param, kutaḥ punarātmānamutkarṣayiṣyanti
paraṃ vā pasaṃyiṣyanti, teṣāṃ nihatamānānāṃ vayaṃ bhagavaṃśchinnaviṣāṇavṛṣabhopamānāṃ
bodhisattvānāṃ mahāsattvānāmāvrīḍhaśalyānāṃ nīcamānasānāṃ caṇḍālakumārakopamacittānāṃ
pṛthivyaptejovāyvākāśasamacitānāṃ bhagavan sattvānāmarthāya tathāgataṃ paripṛcchāmo
bodhisattvānāṃ mahāsattvānām | ye dharmamapi nopalabhante nābhiniviśante kutaḥ punaradharmam,
teṣāṃ vayaṃ bhagavannarthāya tathāgataṃ paripṛcchāmo bodhisattvānāṃ mahāsattvānāmāśayaśuddhānāmaśaṭhānāmamāyāvināmṛjukānāṃ
samacittānāṃ sarvasattvahitāmukampakānāṃ samādāpakānāṃ
samuttejakānāṃ saṃpraharṣakāṇāṃ mahābhāravāhikānāṃ mahāyānasamārūḍhānāṃ mahākṛtyena
pratyupasthitānāṃ mahākāruṇikānāṃ sarvasattvahitasukhāvahānāṃ nāyakānāṃ vināyakānāṃ
pariṇāyakānāṃ sarvadharmāniśritavihārikāṇāṃ sarvopapattyāyatanānarthikānāṃ sarvamārapāśavinirmuktānāṃ
chandikānāṃ vīryavatāmapramattānāṃ sarvadharmaparamapāramiprāptānāṃ sarvasaṃśayacchedanakuśalānām
| (teṣāṃ) vayaṃ bhagavan sattvānāṃ kṛtaśastathāgataṃ paripṛcchāmo bodhisattvānāṃ
mahāsattvānām | ye te bhagavan sattvā bodhijñānamapi na manyante nābhiniviśante
nādhyavasāya tiṣṭhanti, sarvamanyanāsamatikrāntā mārgasthitā mārgapratipannā mārgadaiśikāḥ,
teṣāṃ vayaṃ bhagavan sattvānāṃ kṛtaśastathāgataṃ paripṛcchāmo bodhisattvānāṃ mahāsattvānāṃ
ca | sarvasattvānāṃ vayaṃ bhagavannarthāya hitāya sukhāya yogakṣemāya tathāgataṃ paripṛcchāmaḥ,
sarvasattvānāṃ vayaṃ bhagavan sukhamupasaṃhartukāmā anuttarasukhaṃ niruttarasukhaṃ
nirvāṇasukhaṃ buddhasukhamasaṃskṛtasukham | tena vayaṃ bhagavan sarvasattvānāṃ saṃśayacchittyarthaṃ
tathāgataṃ paripṛcchāmaḥ | niḥsaṃśayā vayaṃ bhagavan bhavitukāmāḥ, niḥsaṃśayāśca
bhagavan sarvasattvebhyaḥ saṃśayaprahāṇāya dharmaṃ deśayitukāmāḥ| tatkasmāddhetoḥ ? sarvasattvā
hi bhagavan sukhakāmā duḥkhapratikūlāḥ, sarvasattvāḥ sukhenārthikāḥ | na ca vayaṃ
bhagavan sarvasattvānāṃ kiṃcidanyatsukhaṃ samanupaśyāmo'nyatra prajñātaḥ| na cānyatkiṃcidbhagavan
sarvasattvānāṃ sukhamasti anyatra bodhisattvayānānmahāyānāt | tena vayaṃ bhagavan
imamarthavaśaṃ saṃpaśyantaḥ sattvānāṃ sukhamupasaṃhartukāmāḥ prajñāpāramitāṃ paripṛcchāmaḥ
| bodhisattvānāṃ caitamarthaṃ bhagavan samanupaśyadbhirasmābhistathāgata etamarthaṃ paripṛṣṭaḥ
||

evamukte bhagavām suvikrāntavikrāmiṇaṃ bodhisattvāṃ mahāsattvametadavocat-sādhu sādhu suvikrāntavikrāmin
| guṇānāṃ te na sukaraḥ paryanto'dhigantum, yastvaṃ tathāgataṃ mahato janakāyasyānukampayā
imāṃ prajñāpāramitāṃ paripṛcchasi | tena hi tvaṃ suvikrāntavikrāmin śṛṇu, sādhu
ca suṣṭhu ca manasikuru, bhāṣiṣye'haṃ te | sādhu bhagavanniti suvikrāntavikrāmī bodhisattvo
mahāsattvo bhagavataḥ pratyaśrauṣīt ||

bhagavānetadavocat-yattvaṃ suvikrāntavikrāmin evaṃ vadasi-prajñāpāramitā prajñāpāramiteti bhagavannucyate,
kiyatā bhagavan bodhisattvānāṃ mahāsattvānāṃ prajñāpāramitetyucyata iti, na
hi suvikrāntavikrāmin kenaciddharmeṇa prajñāpāramitā vacanīyā | sarvavacanātikrāntā hi prajñāpāramitā
| na hi suvikrāntavikrāmin prajñāpāramitā śakyate vaktum-iyaṃ sā prajñāpāramitā,
asya vā prajñāpāramitā, anena vā prajñāpāramitā, asmādvā prajñāpāramitā | apāramitaiṣā
suvikrāntavikrāmin sarvadharmāṇām, tenocyate prajñāpāramiteti | prajñaiva suvikrāntavikrāmiṃstathāgatena
na labdhā, nopalabdhā, kutaḥ punaḥ prajñāpāramitāmupalapsyate ? prajñeti suvikrāntavikrāmin
ajñaiṣā sarvadharmāṇām, ajānanaiṣā sarvadharmāṇām, tenocyate prajñeti |
katamā ca suvikrāntavikrāmin ajānanā sarvadharmāṇām ? anyathaite sarvadharmā anyathābhilapyante,
na cābhilāpavinirmuktāḥ sarvadharmāḥ | yā ca ajñā sarvadharmāṇām, yā ca ajānanā sarvadharmāṇām,
na sā śakyā vācā vaktum | api tu yathā sattvā ajānanāḥ, tenocyate prajñeti |
prajñāptirityevocyate, tenocyate prajñeti | sarvadharmāśca suvikrāntavikrāmin aprajñapanīyāḥ,
apravartyāḥ, anirdeśyāḥ adṛśyāśca | yaivamajānanā, iyamucyate ajānaneti | prajñeti suvikrāntavikrāmin
naiṣā ajñā nāpyanajñā, nāpyajñānajñā, tatastenocyate prajñeti | (na) jñānagocara
eṣa suvikrāntavikrāmin, nājñānagocaraḥ | nājñānaviṣayo nāpi jñānaviṣayaḥ | aviṣayo
hi jñānam | sacedajñānaviṣayaḥ syāta, ajñānaṃ syāt | na jñānamajñānataḥ, nāpi jñānato'jñānam,
nāpi jñānamajñānam, nāpyajñānaṃ jñānam | nājñānena jñānamityucyate, nāpi jñānena jñānamityucyate
|

ajñānena hi jñānamityucyate, na tu tatra kiṃcidajñānaṃ yacchakyamādarśayitum-idaṃ tajjñānam,
asya vā tajjñānam, anena vā tajjñānam | tena tajjñānaṃ jñānatvena na saṃvidyate, nāpi tajjñānaṃ
tattvenāvasthitam, nāpyajñānaṃ jñānamityucyate | sacedajñānena jñānamityucyeta, tataḥ
sarve bālapṛthagjanā jñānino bhaveyuḥ | api tu jñānājñānānupalabdhito jñānājñānaṃ yathābhūtaparijñā
| tadeva jñānamityucyate, na punaryathocyate tathā tajjñānam | tatkasmāt ? na
hi jñānaṃ vacanīyam, nāpi jñānaṃ kasyacidviṣayaḥ| sarvaviṣayavyatikrāntaṃ hi jñānam, na ca
jñānaṃ viṣayam (yaḥ ?)| ayaṃ suvikrāntavikrāmin jñānanirdeśaḥ, adeśo'pradeśaḥ, yena jñānenāsau
jñānināṃ jñānīti saṃkhyāṃ gacchati | yaivaṃ suvikrāntavikrāmin prajānanā anubodhanā
ajānanā, iyamucyate prajñeti | ya evaṃ suvikrāntavikrāmin abhisamayaḥ, sākṣātkriyā, iyamucyate
lokottarā prajñeti, na punaryathocyate lokottarā prajñeti | tatkasmāddhetoḥ ? loka eva
nopalabhyate, kutaḥ punarlokottarā prajñā ? kaḥ punarvādo yo lokān samanuttariṣyati lokottarayā
prajñayā ? tatkasya hetoḥ ? na hi sā lokamupalabhate, tena na kiṃciduttārayati, tenocyate
lokottarā prajñeti | loka iti suvikrāntavikrāmin prajñaptirlokasamatikramaḥ | sarvaprajñaptisamatikrāntaṃ
lokottaramityucyate | na ca punarlokottaramuttaraṇam, anuttaraṇaṃ
lokottaram | tatkasya hetoḥ ? aṇurapi tatra dharmo na saṃvidyate ya uttartavyo yena cottartavyaḥ
| tenocyate lokottaramiti | lokottare hi na loko vidyate na lokottaram, anuttarasyānuttara(ṇa)
miti, tenocyate lokottaramiti | ayamucyate suvikrāntavikrāmin lokottarāyāḥ prajñāyā
nirdeśaḥ, na punaryathocyate lokottarā prajñeti | tatkasmāddhetoḥ ? na hi yā lokottarā
sā vacanīyā, uttīrṇā sā | na tatra bhūyaḥ kiṃciduttartavyam, tenocyate lokottarā prajñeti
||

tatra suvikrāntavikrāmin yā nirvedhikā prajñā, kiṃ sā prajñā nirvidhyati ? nātra kiṃcinnirveddhavyam
| sacetkiṃcinnirveddhavyamabhaviṣyat, prajñapyeta - iyaṃ sā prajñā yā nirvidhyatīti
| na kenacidvidhyate nāvidhyate, na kasyaciduttaramupalabhyate yadvidhyeta | nirvidhyatīti
nātra kiṃcidvidhyati nāvidhyati, nātra kiṃcidvidhyate nāvidhyate, tenocyate nirvidhyatīti
| nātra kaścidantaṃ prayāti nāpi madhyam, tenocyate nirvidhyatīti | nirvidhyati nirvedhikā
prajñetyucyate nirvidhyati na kvaciddhāvati, na vidhāvati, na saṃdhāvati, tenocyate nirvedhiketi
| api tu suvikrāntavikrāmin nirvedhikā prajñeti kiṃ nirvidhyati ? yatkiṃciddarśanam,
tatsarvaṃ nirvidhyati | kena nirvidhyati ? prajñayā nirvidhyati | kimiti prajñayā nirvidhyati
? prajñaptilakṣaṇamiti nirvidhyati | yatkiṃcitprajñaptilakṣaṇam, tatsarvamalakṣaṇamiti,
alakṣaṇaṃ prajñaptilakṣaṇamiti | yaḥ suvikrāntavikrāmin evaṃrūpayā prajñayā samanvāgato
vidhyati, sa traidhātukaṃ vidhyati | kathaṃ vidhyati ? adhātukaṃ traidhātukamiti nirvidhyati
| na hyatra kaściddhātuṃ vidhyati, sa traidhātukamadhātukamiti nirvidhyati | yenaivaṃ
traidhātukaṃ nirviddham, ayamucyate nairvedhikyā prajñayā samanvāgata iti | kathaṃ ca
nairvedhikyā prajñayā samanvāgataḥ ? na hi kiṃcinnirveddhavyamakuśalam, sa sarvaṃ kuśalamiti
nirvidhyati, nairvedhikyā prajñayā atikrāmati | sa evaṃ nairvedhikyā prajñyā samanvāgato
yatkiṃcitpaśyati śṛṇoti jighrati āsvādayati spṛśati vijānīte vā, tatsarvaṃ nirvidhyati
| kathaṃ nirvidhyati ? anityato duḥkhato gaṇḍato rogataḥ śalyataḥ śūnyato aghata āghātataḥ
parataḥ (pralopataḥ) pralopadharmataścalataḥ prabhaṅgurato'nātmato'nutpādato'nirodhato'lakṣaṇata
iti | ayamucyate suvikrāntavikrāmin śītībhūtoviśalya iti | tadyathāpi nāma suvikrāntavikrāmin
viśalyā nāma bhaiṣajyajātiḥ | sā yasmin sthāpyate tataḥ sarvaśalyānyapanayati
nirvidhyati, evameva evaṃrūpairdharmaiḥ samanvāgato bhikṣurviśalyaḥ śītībhūto nairvedhikyā
prajñayā samanvāgataḥ saṃsārātyantavihārī nairvedhikaprajñoviraktaḥ sarvatraidhātukāt, atikrāntaḥ
sarvamārapāśebhyaḥ | tadyathāpi nāma suvikrāntavikrāmin vajraṃ yasminneva nikṣipyate
nirvedhanārtham, tattadeva nirvidhyati, evameva bhikṣurvajropamasamādhinairvedhikyā prajñayā
parigṛhītaṃ (cittaṃ ? ) yatra sthāpayati yeṣu ca pracārayati, tān sarvānnirvidhyati
| sa nairvedhikyā prajñayā samanvāgato lokottarayā samyagduḥkhakṣayagāminyānuliptastravidya
ityucyate |vidyeti suvikrāntavikrāmin avidyopaśamasyaitadadhivacanam, avidyāparijñeti
duḥkhaskandhavyupaśamasyaitadadhivacanam | tadyathāpi nāma suvikrāntavikrāmin vaidyaḥ paṇḍito
vyakto medhāvī tantraupayikayā mīmāṃsayā samanvāgataḥ syāt sarvabhaiṣajyakuśalaḥ sarvavyādhyutpattikuśalaḥ
sarvaduḥkhapramocanakaḥ | sa yaṃ yameva glānaṃ cikitsati taṃ tameva mocayat
|tatkasmāddhetoḥ ? tathā hi sa sarvabhaiṣajyakuśalaḥ sarvavyādhyutpattikuśalaḥ sarvarogavimocanakaḥ
| evameva suvikrāntavikrāmin tṛtīyā vidyā sarvāvidyopaśamāya saṃvartate,
sarvaduḥkhaniryātanāya saṃvartate, sarvajarāmaraṇaśokaparidevaduḥkhadaurmanasyopāyāsānāmupaśamāya
saṃvartate | iyamucyate suvikrāntavikrāmin lokottarā prajñā nirvedhagāminīti ||

idaṃ ca me suvikrāntavikrāmin saṃghāya bhāṣitam -

prajñā śreṣṭhā hi lokasya yeyaṃ nirvedhagāminī |

yayā samyak prajānāti bhavajātiparikṣayam || iti ||

bhavajātiparikṣaya iti suvikrāntavikrāmin kasyaitadadhivacanam ? udayāstaṃgamaprativedhasyaitadadhivacanam
| katamaśca udayāstaṃgamaprativedhaḥ ? yatkiṃcitsamudayadharmi, tatsarvaṃ nirodhadharmi
ityevaṃ samudayāstaṃgamaṃ pratividhyati | samudaya iti suvikrāmin utpādasyaitadadhivacanam,
astaṃgama iti nirodhasyaitadadhivacanam, na punaryathocyate tathodayāstaṃgamaḥ
| yaḥ kaścitsuvikrāntavikrāmin samudayaḥ, na sa udayadharmaḥ | na hi suvikrāntavikrāmin
samasya kaścidudayaḥ, nāpi tatsamudāgacchati | samatānuyātameva tat | tenocyate samudaya
iti | samatānuyātamiti suvikrāntavikrāmin nātra kaścidudayati na samudāgacchati | na tasya
yaḥ svabhāvaḥ sa svayaṃ saṃbhavaḥ, sa nirodhaḥ | tatra ca na kasyacinnirodhaḥ, samudayānantaranirodhaḥ
| yatrotpādo nāsti, na tatra nirodhaḥ, sa nirodhaḥ | evaṃ suvikrāntavikrāmin
yaḥ samudayāstaṃgamaprativedhaḥ anutpādāya anirodhāya, so'staṃgamaprativedhaḥ | tenocyate
udayāstaṃgamaprativedha iti ||

prativedha iti suvikrāntavikrāmin pratītyasamutpādasyaiṣā parijñā | yaṃ pratītya yo dharma utpadyate,
tameva pratītya sa dharmo na saṃvidyate | ayamucyate pratītyasamutpādaprativedhaḥ
| saiṣā suvikrāntavikrāmin pratītyasamutpādasya parijñā yathābhūtatā anutpādena sūcyate
| anutpādo hi pratītyasamutpādaḥ | samo'nutpādaḥ | tenocyate pratītyasamutpāda iti | yatra
nāstyutpādaḥ, tatra kuto nirodhaḥ ? anirodho nirodhaḥ pratītyasamutpādasyāvabodhaḥ | asamutpādaḥ
pratītyasamutpāda ityucyate | yo'samutpādaḥ so'nutpādaḥ | yo'nutpādaḥ, sa nātīto na
anāgato na pratyutpannaḥ | tasya nirodho na saṃvidyate | yasya nirodho na saṃvidyate, taducyate'nutpādajñānamiti
| yena ca anutpādo jñātaḥ, sa na bhūya utpādayati, na ca nirodhaṃ
sākṣātkaroti | yo notpādayati, sa na nirodhayati | utpādasya hi sato nirodhaḥ prajñāyate
| yenotpādayati, tena niruddhā eva sarvadharmā jñātā dṛṣṭāḥ pratividdhāḥ sākṣātkṛtāḥ | tenocyate
nirodhaḥ sākṣātkṛta iti ||

kṣayajñānamiti suvikrāntavikrāmin kṣīṇamajñānam | tenocyate kṣayajñānamiti | kena kṣīṇam ? akṣayatayā
kṣīṇam | kṣayamasya na samanupaśyati | ajñānavigama eṣa suvikrāntavikrāmin | tenocyate
kṣayajñānamiti| ajñānaparijñaiṣā suvikrāntavikrāmin | tenocyate ajñānakṣayaḥ kṣayajñānamiti
| na hi ajñānaṃ kṣayo vā akṣayo vā | vigama eṣa suvikrāntavikrāmin jñāsyate | tenocyate
kṣayajñānamiti | yathābhūtaparijñaiṣā suvikrāntavikrāmin | tenocyate vigama iti | na
kiṃcidanyadupalabhyate idaṃ tajjñānavigama iti | jñānameva nopalabhyate, kutaḥ punarajñānam
| yasya kasyavidvimukti, tenocyate kṣayajñānamiti, na punaryathocyate | yasya punaḥ kṣayajñānam,
tasya na kaścidvyavahāraḥ | api tu nirdeśa eṣaḥ ajñānakṣaya iti vā kṣaya(jñāna)miti
| iyaṃ suvikrāntavikrāmin akṣayakṣayajñānaparīkṣā sarvadharmāṇāṃ yenāvabuddhā sa kṣayajñānavigataḥ,
akṣayakoṭimanuprāptaḥ | akoṭirnivāṇakoṭiḥ, na punaryathocyate | avacanīyaṃ
nirvāṇaṃ sarvavyavahārasamucchinnam | ayaṃ suvikrāntavikrāmin nirvāṇadhātunirdeśaḥ, na punaryathā
nirdiṣṭaḥ | anirdeśyo hi nirvāṇadhātuḥ sarvanirdeśasamatikrāntaḥ sarvanirdeśasamucchinno
nirvāṇadhātuḥ | ayamucyate lokottarāyā nirvedhikāyāḥ prajñāyā nirdeśaḥ, yo'yaṃ nirvāṇadhāturiti
| na ca suvikrāntavikrāmin nirvāṇadhāturdeśastho na pradeśasthaḥ | eṣo'sya nirdeśa
iti ||

tatra katamā suvikrāntavikrāmin prajñāpāramitā ? na hi suvikrāntavikrāmin prajñāpāramitāyāḥ
kiṃcidāraṃ vā pāraṃ vā | sacetsuvikrāntavikrāmin prajñāpāramitāyā āraṃ vā pāraṃ vā upalabhyeta,
nirdiśettathāgataḥ prajñāyā āraṃ vā pāraṃ vā | na ca suvikrāntavikrāmin prajñāpāramitāyā
āramupalabhyate, tenāsyāḥ pāraṃ na nirdiśyate | api tu suvikrāntavikrāmin prajñāpāramiteti
pārametatsarvadharmāṇāṃ jñānakarmaṇām, tenocyate prajñāpāramiteti, na punaryathocyate
| na hi vācā na karmaṇā prajñāpāramitā pratyupasthitā | anirdeśyā hi suvikrāntavikrāmin
prajñāpāramitā | sarvadharmāṇāmeṣo'nubodhaḥ | yaścānubodhaḥ, so'virodhaḥ | tatkasmāddhetoḥ
? na hi tatra kiṃcidanubuddham, na pratividdham | anubodhaprativedhasamatā hi bodhiḥ sarvadharmānubodhādbodhirityucyate
| kathaṃ ca sarvadharmānubodhaḥ ? nātra kācidbodhirnāpyatra
kaści(danu)bodhaḥ | tatkasmāddhetoḥ ? sacet suvikrāntavikrāmin bodhirupalabhyeta, labdhā
syādbodhau bodhiḥ | na ca suvikrāntavikrāmin bodhau bodhiḥ saṃvidyate | evameṣā bodhirabhisaṃboddhavyā
| ananubodhādaprativedhādanubudhyetyucyate, na punaryathocyate sarvadharmā hyananubuddhā
apratividdhāḥ | na ca punardharmo dharmasvabhāvena saṃvidyate anenānubodhena |
iyamucyate bodhiriti | na hi suvikrāntavikrāmiṃstathāgatena bodhirupalabdhā, nāpi tathāgatena
bodhirvijñaptā | avijñapanīyā aprajñapanīyā bodhiḥ | na ca tathāgatena bodhirjñātā na
janitā | ajātā anabhinirvṛttā hi bodhiḥ | na ca bodhiḥ kasyavidviṣayaḥ, na ca bodhau kaścitsattvo
vā sattvaprajñaptirvā | yatra nasti sattvo vā sattvaprajñaptirvā, kathaṃ vaktavyo'yaṃ
bodhisattvaḥ, iyaṃ bodhisattvasya prajñāpāramiteti ? na hi suvikrāntavikrāmin bodhau
bodhiḥ, na ca bodhau kaścitsattvaḥ| atikrāntā hyeṣā bodhiḥ, anutpannaiṣā bodhiḥ, anabhisaṃvṛttaiṣā
bodhiḥ, alakṣaṇaiṣā bodhiḥ | na cāsyāṃ sattvaḥ saṃvidyate, nopalabhyate | na bodhiḥ
sattvatayā prajñaptā | niḥsattvānubodho hi bodhirityucyate | bodhi(ra)sattvateti yena jñātā,
sa ucyate bodhisattva iti | tatkamāddhetoḥ ? na hi suvikrāntavikrāmin bodhisattvaḥ sattvasaṃjñāprabhāvitaḥ
| sattvasaṃjñāvibhāvanādbodhisattva ityucyate, na punaryathocyate |
tatkasmāddhetoḥ ? avacanīyo hi bodhisattvaḥ, sattvasvabhāvavigato hi bodhisattvaḥ, sattvasaṃjñāvigatā
hi bodhiḥ | yenaivaṃ bodhirjñātā, sa bodhisattva ityucyate | kimiti bodhirjñātā
? atikrāntaiṣā bodhiḥ, akaraṇīyaiṣā bodhiḥ, anutpādānirodho hyeṣā bodhiḥ | na bodhirbodhiṃ
vijñāpayati, nāpi bodhirvijñāpanīyā | avijñāpanīyā aprajñapanīyā anabhinirvartanīyā bodhirityucyate
| yena ca anubuddhā pratibuddhā avikalpā kalpasamucchedāya, tenocyate bodhisattva
iti, na punaryathocyate | tatkasmāt ? niḥsattvatvāt | yadi bodhisattvaḥ samupalabhyeta,
labdhā syādbodhiḥ - iyaṃ sā bodhiḥ, asyāmayaṃ sattvā iti | asattvaniḥsattvasattvāvagamānubodhādbodhisattva
ityucyate | niḥsattvatayā sattvasaṃjñāvibhāvanatayā asattvasaṃjñāvibhāvanatayā
bodhisattva ityucyate | tat kasmāt ? sattvadhāturityasattvatāyā etadadhivacanam
| na hi sattvaḥ sattve saṃvidyate, asaṃvidyamānatvātsattvadhātoḥ | yadi sattve sattvaḥ syāt,
nocyeta sattvadhāturiti | adhātunidarśanametat sattvadhāturiti | adhātuko hi sattvadhātuḥ
| yadi sattvadhātau sattvadhāturbhavet, sajīvastaccharīraṃ bhavet | atha sattvadhātunirmukto
dhāturbhavet, adhātuko hi sattvadhātuḥ | dhātuḥ saṃketena vyavahārapadaṃ gacchati |
na hi sattvadhātau dhātuḥ saṃvidyate, nāpyanyatra sattvadhātoḥ sattvadhātuḥ saṃvidyate | adhātukā
hi sarvadharmāḥ | idaṃ ca me saṃdhāya bhāṣitam-na sattvadhātorūnatvaṃ vā pūrṇatvaṃ
vā prajñāyate | tatkasmāddhetoḥ ? asattvāt sattvadhātoḥ, viviktatvātsattvadhātoḥ | yathā
ca sattvadhātornonatvaṃ na pūrṇatvaṃ prajñāyate, evaṃ sarvadharmāṇāmapi nonatvaṃ na pūrṇatvaṃ
prajñāyate | sarvadharmāṇāṃ hi na kācitpariniṣpattiḥ, yenaiṣāmūnatvaṃ vā pūrṇatvaṃ vā
bhavet | ya evaṃ sarvadharmāṇāmanubodhaḥ, sa ucyate sarvadharmānubodha iti | iyaṃ ca mayā
saṃdhāya vāgbhāṣitā–yathā sattvadhātornonatvaṃ na pūrṇatvaṃ prajñāyate, evaṃ sarvadharmāṇāmapi
nonatvaṃ na pūrṇatvaṃ prajñāyata iti | yacca sarvadharmāṇāmanūnatvamapūrṇatvam, tadapariniṣpattiyogena,
tadeva buddhadharmāṇāmapi anūnatvamapūrṇatvam | evaṃ sarvadharmāṇāmanubodhādbuddhadharmāṇāmanūnatvamapūrṇatvam
| sarvadharmāṇāmanūnatvādapūrṇatvādbuddhadharmā iti
| tena tadbuddhadharmāṇāmadhivacanam | na hi buddhadharmāḥ kenacicchakyā ūnā vā pūrṇā vā
kartum | tatkasmāddhetoḥ ? sarvadharmānubodha eṣaḥ | yaśca sarvadharmānubodhaḥ, tatra na
kasyaciddharmasya ūnatvaṃ vā pūrṇatvaṃ vā | sarvadharmā iti dharmadhātoretadadhivacanam |
na ca dharmadhātorūnatvaṃ vā pūrṇatvaṃ vā | tatkasya hetoḥ ? ananto hi dharmadhātuḥ | na hi
sattvadhātośca dharmadhātośca nānātvamupalabhyate, nāpi sattvadhātorvā dharmadhātorvā ūnatvaṃ
vā pūrṇatvaṃ vopalabhyate vā saṃvidyate vā | ya evamanubodhaḥ, iyamucyate bodhiriti
| tenocyate-na buddhadharmāṇāmūnatvaṃ vā pūrṇatvaṃ vā prajñāyata iti | anūnatvapūrṇatvamiti
suvikrāntavikrāmin yathāvadavikalpasya yathābhūtadarśanasyaitadadhivacanam | na tatra śakyaṃ
kenacidutkṣeptuṃ vā prakṣeptuṃ vā | ya evamanubodhaḥ, iyamucyate bodhiriti | (bodhiriti)
suvikrāntavikrāmin buddhalakṣaṇametat | kathaṃ buddhalakṣaṇam ? sarvadharmalakṣaṇānyalakṣaṇam,
etadbuddhalakṣaṇam | alakṣaṇā hi bodhirlakṣaṇasvabhāvavinivṛttā | ya evamanubodhaḥ,
iyamucyate bodhiriti, na punaryathocyate | eṣāṃ hi suvikrāntavikrāmin dharmāṇāmanubodhatvādbodhisattva
ityucyate | yo hi kaścit suvikrāntavikrāmin imān dharmānaprajānannanavabudhyamāno
bodhisattva ityātmānaṃ pratijānīte, dūre tasya bodhisattvasya bodhisattvabhūmiḥ, dūre
bodhisattvadharmāḥ, visaṃvādayati sadevamānuṣāsuraṃ lokaṃ bodhisattvanāmnā | sacetpunaḥ
suvikrāntavikrāmin vāṅmātreṇa bodhisattvo bhavet, tena sarvasattvā api bodhisattvā bhaveyuḥ
| naitatsuvikrāntavikrāmin vāṅmātraṃ yaduta bodhisattvabhūmiriti | na ca vācā śakyamanuttarāṃ
samyaksaṃbodhimabhisaṃboddhum | na hi vākkarmaṇā bodhiḥ prāpyate, nāpi bodhisattvadharmāḥ
| sarvasattvāḥ suvikrāntavikrāmin bodhāya caranti, na ca jānanti na budhyante | te
na bodhisattvā ityucyante | tatkasmāddhetoḥ ? na hi sattvā asattvamiti prajānanti | sacedevaṃ
te jānīyuḥ, ātmacaritairbodhisatvā bhaveyuḥ | viparyastāḥ punaḥ sattvāḥ svacaryāṃ svaviṣayaṃ
svagocaraṃ na prajānanti | sacedātmacaryāṃ prajānīyuḥ, na te bhūyaḥ kasmiṃścidvikalpe
careyuḥ | tābhirvikalpacaryābhiḥ sarvabālapṛthagjanā abhūtārambaṇe caranti | te bodhimapi
ārambaṇīkṛtya manyante | teṣāmārambaṇacaritānāṃ vikalpacaritānāṃ kuto bodhiḥ, kuto bodhisattvadharmāḥ
? ya evaṃ dharmaṃ prajānanti, na te bhūyo'bhūtārambaṇe caranti | na te bhūyaḥ
kaṃciddharmaṃ manyante | tenocyate - acaryā bodhisattvacareti | na bodhisattvāḥ kalpe
na vikalpe caranti | yatra ca na kalpo na vikalpaḥ, na tatra kāciccaryā | yatra cāvikalpaḥ,
na tatra kasyaciccaryā | buddhabodhisattvānāṃ sarvacaryā avikalpacaryeti | sarvā manyanā
asārambaṇā | sa evaṃ sarvadharmān prajānan na bhūya ārambaṇe vā vikalpe vā carati vicarati
vā | iyaṃ bodhisattvānāṃ caryā acaryāyogena | evaṃ hi suvikrāntavikrāmin dharmānavabudhyante
pratibudhyante, tenocyante bodhisattvā iti ||

asattveti bodhisattvasyaitadadhivacanam | bibhāvitā hi tena sattvāḥ sarvasaṃjñāḥ | tatkasmāddhetoḥ
? jñātā hi tena bhūtāḥ sarvasattvāḥ, asattvāḥ sarvasattvāḥ viparyāsasattvāḥ sarvasattvāḥ,
parikalpitasattvāḥ sarvasattvāḥ, abhūtārambaṇasattvāḥ sarvasattvāḥ, svacaryāvipranaṣṭasattvāḥ
sarvasattvāḥ, avidyāsaṃskārasattvāḥ sarvasattvā iti | tatkasya hetoḥ ? ye dharmāḥ
sarvasattvānāṃ na saṃvidyante, tān dharmānabhisaṃskurvanti | tenocyate sarvasattvā avidyāsaṃskārasattvā
iti | katamo dharmo na saṃvidyate ? ahamiti vā mameti vā ahamasmīti vā na
kaściddharmo vidyate | sacetkaściddharmaḥ syāt-ahamiti vā mameti vā ahamasmīti vā, tena bhūtāḥ
sattvā abhaviṣyan | yasmāttarhi suvikrāntavikrāmin na sa kaściddharmaḥ, yaḥ ahamiti
vā mameti vā ahamasmīti vā, tenocyate-abhūtāḥ sarvasattvā iti, avidyāsaṃskārasattvāḥ sarvasattvā
iti | na hi kaścit suvikrāntavikrāmin sattvo nāma dharmaḥ saṃvidyate yasya syādahamiti
vā mameti vā ahamasmīti vā | yasmācca na saṃvidyate, tasmādabhūtāḥ sattvā ityucyante |
abhūtā iti asattvānāmetadadhivacanam | yathā vā punarabhūtāyāṃ sattvasaṃjñāyāmabhiniviṣṭāḥ,
tasmāducyate abhūtāḥ sattvā iti | abhūtamiti suvikrāntavikrāmin nātra kiṃcidbhūtaṃ na saṃbhūtam
| sarvadharmā hi abhūtā asaṃbhūtāḥ | tatra sattvā abhūtā adhyavasitā vinibadhyante,
tenocyante abhūtārambaṇāḥ sattvā iti | tāṃ te svacaryāmaprajānantaḥ abhūtasattvā ityucyante
| aparibodhanā punaryasyāścaryāvabodhādbodhisattvā ityucyate ||

ya evaṃ suvikrāntavikrāmin dharmānavabudhyate, sa ucyate bodhisattva iti | bodhisattva ityanubuddhasattvasyaitadadhivacanam,
yena sarvadharmā buddhā jñātāḥ | kathaṃ jñātāḥ ? abhūtā asaṃbhūtā
avitathāḥ, naite tathā yathā bālapṛthagjanaiḥ kalpitāḥ | naite tathā yathā bālapṛthagjanairlabdhāḥ
| tenocyante bodhisattvā iti | tatkasya hetoḥ ? akalpitā avikalpitā hi bodhiḥ,
aviṭhapitā hi bodhiḥ, anupalambhā hi bodhiḥ | na hi suvikrāntavikrāmiṃstathāgatena
bodhirlabdhā | alambhātsarvadharmāṇāmanupalambhātsarvadharmāṇāṃ bodhirityucyate | evaṃ buddhabodhirityucyate,
na punaryathocyate | yena suvikrāntavikrāmin bodhāya cittamutpādayanti-idaṃ
cittaṃ bodhāyotpādayiṣyāma iti bodhiṃ manyante, astyasau bodhiryasyāṃ vayaṃ cittamutpādayiṣyāma
iti, na te bodhisattvā ityucyante, utpannasattvāsta ucyante | tatkasmāddhetoḥ
? tathā hi utpādābhiniviṣṭāścittābhiniviṣṭā bodhimabhiniviśante | ye bodhāya cittamutpādayanti,
te bodhicittābhiniviṣṭā bodhisattvā ityucyante | yasmādabhisaṃskurvanti, tasmātte bodhāya
cittamutpādayanti | tenocyante | abhisaṃskārasattvā iti | na te bodhisattvāḥ | tatkasya
hetoḥ ? utpannasattvāsta ucyante | na hi suvikrāntavikrāmin śakyaṃ bodhāya cittamutpādayitum
| anutpannā hi bodhiḥ, acittā hi bodhiḥ | utpādameva te suvikrāntavikrāmin abhiniviśante|
na te'nutpādaṃ prajānanti| yā punaḥ suvikrāntavikrāmin utpādasamatā, sā bhūtatā | yā
ca cittasamatā yā ca bhūtasamatā, yā ca bhūtasamatā yā ca samatā sā bodhiḥ | yatra ca yathābhūtatā,
na tatra kaścidvikalpaḥ | te punarvikalpya cittaṃ bodhiṃ cābhiniviśya dvayato
bodhāya cittamutpādayanti | na hi suvikrāntavikrāmin anyaccittamanyā bodhiḥ, na ca citte bodhiḥ,
nāpi bodhau cittam | yā ca bodhiryacca cittam, sā yathābhūtatā yathāvattā | nātra bodhirna
ca cittam, na ca bodhirupalabdhā, notpādo nānutpādaḥ | tena sa bodhisattva ityucyate,
yathābhūtasattva ityucyate, mahāsattva ityucyate | tatkasmāddhetoḥ ? yā hyabhūtatā, sā
tena jñātā | katamā ca sā abhūtatā ? sa sarvaloko hyabhūtaḥ, abhūtaparyāpanno'bhūto'saṃbhūto
batāyaṃ lokasaṃniveśaḥ | kimityabhūtasya saṃbhavaḥ ? nābhūtasya kaścitsaṃbhavaḥ | asaṃbhūtaṃ
hyabhūtam | tenocyate asvabhāvā abhūtāḥ sarvadharmā iti | yenaivaṃ jñātaḥ, sa ucyate
yathābhūtasattva iti | na bhūte bhūtamabhiniviśate, tenocyate yathābhūtasattva iti, na punaryathocyate
| tatkasya hetoḥ ? na hi yathābhūte kaścitsattvo vā mahāsattvo vā | yo hi mahāyānamavagāhate,
sa ucyate mahāsattva iti ||

katamacca mahāyānam ? sarvaṃ jñānaṃ mahāyānam | katamacca sarvaṃ jñānam ? yatkiṃcitsaṃskṛtaṃ
jñānam, laukikaṃ jñānam, tena mahāsattva ityucyate | tatkasmāddhetoḥ ? mahatī hi tasya sattvasaṃjñā
vigatā, tenocyate mahāsattva iti | mahānasya avidyāskandho vigataḥ, tenocyate mahāsattvaḥ
| mahānasya saṃskāraskandho vigataḥ, tenocyate mahāsattvaḥ | mahānasya ajñānaskandho
vigataḥ, tenocyate mahāsattvaḥ | mahānasya duḥkhaskandho vigataḥ, tenocyate mahāsattva
iti | yairhi suvikrāntavikrāmin mahāsattvasaṃjñā vigarhitā, na ca cittamupalabhante na
ca caitasikān dharmān, cittaprakṛtiṃ ca prajānanti, na ca bodhimupalabhante, na ca bodhipakṣikān
dharmān, bodhiprakṛtiṃ ca prajānanti, te nājñātacittena bodhiṃ ca paśyanti, na cānyatra
bodheścittaṃ paśyanti, na bodhau cittaṃ paśyanti, na citte bodhiṃ paśyanti | ya evaṃ
vibhāvayanti, na te ca bhāvayanti na vibhāvīkurvanti, te bhāvānapi nopalabhante na manyante
nābhiniviśante, te hi bodhāya cittamutpādayanti | ye ca suvikrāntavikrāmin evaṃ bodhāya
cittamutpādayanti, te bodhisattvā ityucyante, na ca te bodhervivartante | tatkasmāddhetoḥ
? bodhāveva te sthitāḥ, ya evaṃ na bodheḥ, na cittasya, na notpādasya, na nirodhasya nānākaraṇaṃ
samanupaśyanti | na hyatra kaścitsamanupaśyati, na kaścidabhiniviśate, na kaścidvikalpamāpadyate
| ya evaṃ suvikrāntavikrāmin adhimuktivimukticittamutpādayanti, te bhūtā bodhisattvā
ityucyante | ye punaḥ suvikrāntavikrāmin (cittasaṃjñito) bodhisaṃjñinaśca bodhāya
cittamutpādayanti, dūre te bodheḥ, na te'bhyāsannā bodheḥ| ye punaḥ suvikrāntavikrāmin bodhernāpi
dūre nābhyāsanne samanupaśyanti, te bodherāsannāḥ, taiśca bodhāya cittamutpāditam|
etacca me saṃdhāya bhāṣitam-yo hi advayamātmānaṃ prajānāti, sa buddhaṃ dharmaṃ ca prajānāti
| tatkasya hetoḥ ? ātmabhāvaṃ sa bhāvayati sarvadharmāṇām, yena advayaparijñayā sarvadharmāḥ
parijñātāḥ | ātmasvabhāvaniyatā hi sarvadharmāḥ | yo hi advayadharmaṃ prajānīte, sa
buddhadharmān prajānīte | advayadharmaparijñayā buddhadharmaparijñā, ātmaparijñayā sarvatraidhātukaparijñā
| ātmaparijñeti suvikrāntavikrāmin pārametatsarvadharmāṇām | katamacca pāraṃ
sarvadharmāṇām ? yo hi naiva āramupalabhate na pāraṃ manyate na pāramabhiniviśate, tasya
parijñayā pāragata ityucyate, na punaryathocyate| evameṣāṃ suvikrāntavikrāmin bodhisattvabhūmiranugantavyā|
sā bodhisattvaprajñāpāramitā, yatra aṇvapi na kiṃcidgantavyaṃ vā adhigantavyaṃ
vā | na hyatra āgamanaṃ vā gamanaṃ vā prajñāyate | iti ||

āryaprajñāpāramitā(yāṃ) nidānaparivartaḥ prathamaḥ ||

