4 Aupamyaparivartaścaturthaḥ |

atha khalu bhagavān suvikrāntavikrāmiṇaṃ bodhisattvaṃ mahāsattvametadavocat-tadyathāpi nāma
suvikrāntavikrāmin svapnadarśī puruṣaḥ svapnasvabhāvanirdeśaṃ ca nirdiśati, na ca svapnasvabhāvanirdeśaḥ
kaścitsaṃvidyate | tatkasmāddhetoḥ ? svapna eva na saṃvidyate, kutaḥ punaḥ
svapnasvabhāvanirdeśo bhaviṣyati? evameva suvikrāntavikrāmin prajñāpāramitāyāḥ svabhāvaśca
nirdiśyate, na ca prajñāpāramitāyāḥ svabhāvaḥ kaścitsaṃvidyate | tadyathāpiu nāma suvikrāntavikrāmin
svapno na kasyaciddharmasya nidarśanena pratyupasthitaḥ | evameva prajñāpāramitā
na kasyaciddharmasya nidarśanena pratyupasthitā ||

tadyathāpi nāma suvikrāntavikrāmin māyādarśī puruṣo māyāsvabhāvanirdeśaṃ ca nirdiśati, na ca
māyāyāḥ svabhāvanirdeśaḥ kaścitsaṃvidyate, kutaḥ punarmāyāsvabhāvanirdeśasya svabhāvo bhaviṣyati
? evameva prajñāpāramitā ca nirdiśyate, na ca prajñāpāramitāyāḥ svabhāvanirdeśaḥ kaścitsaṃvidyate
| tadyathāpi nāma suvikrāntavikrāmin māyā na kasyaciddharmasya abhinirvṛttaye
pratyupasthitā, evameva prajñāpāramitā na kasyaciddharmasya abhinirvṛttaye pratyupasthitā
||

tadyathāpi nāma suvikrāntavikrāmin pratibhāsadarśī puruṣaḥ pratibhāsasvabhāvanirdeśaṃ ca nirdiśati,
na ca kaścitpratibhāsasvabhāvaḥ saṃvidyate, kutaḥ punaḥ pratibhāsasvabhāvanirdeśo
bhaviṣyati ? evameva suvikrāntavikrāmin prajñāpāramitā ca nirdiśyate, na ca kaścitprajñāpāramitāsvabhāvaḥ
saṃvidyate, kutaḥ punaḥ prajñāpāramitāsvabhāvanirdeśo bhaviṣyati ? tadyathāpi
nāma suvikrāntavikrāmin pratibhāso na kasyaciddharmasya nirdaśanena pratyupasthitaḥ, evameva
prajñāpāramitā na kasyaciddharmasya nidarśanena pratyupasthitā ||

tadyathāpi nāma suvikrāntavikrāmin marīcidarśī puruṣo marīcidarśanaṃ ca nirdiśati, na ca marīcidarśana
(svabhāvaḥ kaścit) saṃvidyate, kutaḥ punarmarīcidarśanasvabhāvo bhaviṣyati ? evameva
suvikrāntavikrāmin prajñāpāramitā na nirdiśyate, na ca punaḥ prajñāpāramitāyāḥ svabhāvanirdeśaḥ
kaścitsaṃvidyate | tadyathāpi nāma suvikrāntavikrāmin marīcirna kasyaciddharmasya
nidarśanena pratyupasthitā, evameva prajñāpāramitā na kasyaciddharmasya nidarśanena pratyupasthitā
||

tadyathāpi nāma suvikrāntavikrāmin pratiśrutkāgocarasthaḥ puruṣaḥ pratiśrutkāyāśca śabdaṃ śṛṇoti,
na ca taṃ samanupaśyati | yadā punaḥ svayamevānubhāṣate, tadā taṃ śabdaṃ śṛṇoti | evameva
prajñāpāramitānirdeśapadaṃ cādhigacchati śravaṇāya, na ca kasyaciddharmasya nirdeśaśravaṇāya
gacchati anyatra yadābhibhāṣyate tadā ājñāyate, śravaṇapathaṃ cādhigacchati ||

tadyathāpi nāma suvikrāntavikrāmin phenapiṇḍadarśī puruṣaḥ phenapiṇḍasvabhāvaṃ ca nirdiśati,
na ca phenapiṇḍasvabhāva upalabhyate adhyātmaṃ vā bahirdhā vā, kutaḥ punastannirdeśasvabhāvopalabdhirbhaviṣyati
? evameva suvikrāntavikrāmin prajñāpāramitā ca nirdiśyate, na ca prajñāpāramitāsvabhāva
upalabhyate | tadyathāpi nāma suvikrāntavikrāmin phenapiṇḍo na kasyaciddharmasya
abhinirvṛttisvabhāvamupaiti, evameva prajñāpāramitā na kasyaciddharmasya abhinirvṛttasvabhāvamupaiti
||

tadyathāpi nāma suvikrāntavikrāmin budbudadarśī puruṣo budbudasvabhāvaṃ ca nirdiśati, na ca
budbudasvabhāvaḥ saṃvidyate, kutaḥ punarbudbudasvabhāvanirdeśo bhaviṣyati ? evameva suvikrāntavikrāmin
prajñāpāramitā ca nirdiśyate, na ca prajñāpāramitāyāḥ svabhāvaḥ saṃvidyate |
tadyathāpi nāma suvikrāntavikrāmin budbudo na kasyaciddharmasya abhinirvṛttisvabhāvena pratyupasthitaḥ,
evameva suvikrāntavikrāmin prajñāpāramitā na kasyaciddharmasya abhinirvittisvabhāvena
pratyupasthitā ||

tadyathāpi nāma suvikrāntavikrāmin puruṣaḥ kadalyāḥ sāraṃ paryeṣamāṇo nopalabhate, atha ca tasyāḥ
patraiḥ kāryaṃ karoti, evameva suvikrāntavikrāmin prajñāpāramitāyāḥ sāraṃ na saṃvidyate,
prajñāpāramitāyā nirdeśaḥ kāryaṃ ca karoti ||

tadyathāpi nāma suvikrāntavikrāmin puruṣa ākāśanidarśanena vyavahārati, na cākāśasya kiṃcinnidarśanam
saṃvidyate | evameva suvikrāntavikrāmin prajñāpāramiteti vyavahāraḥ kriyate, na
ca kasyacinnidarśanena vyavahriyate | tadyathāpi nāma suvikrāntavikrāmin nākāśaṃ na vyavahriyate,
na ca kasyaciddharmasya nidarśanena vā pariniṣpattyā vā vyavahriyate | evameva suvikrāntavikrāmin
prajñāpāramitā ca vyavahriyate, na ca kasyaciddharmasya nidarśanena vā pariniṣpattyā
vā vyavahriyate ||

tadyathāpi nāma suvikrāntavikrāmin chāyeti cātapaśceti vyavahriyate, na ca tau kasyaciddharmasya
pariniṣpattaye pratyupasthitau, avabhāsaśca vijñāyate | etameva suvikrāntavikrāmin prajñāpāramitā
vyavahārapadaṃ gacchati, na ca kasyaciddharmasya nidarśanena vyavahārapadamāgacchati,
avabhāsaṃ ca karoti sarvadharmāṇām ||

tadyathāpi nāma suvikrāntavikrāmin maṇiratnamuttaptaṃ mahatāvabhāsena pratyupasthitaṃ bhavati,
na ca so'vabhāso'dhyātmaṃ vā bahirdhā vā darśanamupaiti | evameva suvikrāntavikrāmin prajñāpāramitā
avabhāsakṛtyena pratyupasthitā, na ca so'vabhāso'adhyātmaṃ vā bahirdhā vā darśanamupaiti
||

tadyathāpi nāma suvikrāntavikrāmin tailapradyotasya dhmāyato nāsyārciṣo muhūrtamapi saṃtiṣṭhante,
avabhāsaṃ ca kurvanti, tenāvabhāsena rūpāṇi darśanamāgacchanti | evameva suvikrāntavikrāmin
prajñāpāramitā na kasmiṃściddharme'vatiṣṭhate, dharmāṇāṃ cāvabhāsaṃ karoti, tena cāvabhāsena
sarvadharmā yathābhūtadarśanamāgacchantyāryāṇām ||

atha khalvāyuṣmān śāradvatīputro bhagavantametadavocat-āścaryaṃ bhagavan prajñāpāramitā ca nirdiṣṭā,
prajñāpāramitāyāśca apariniṣpattirnirdiṣṭā | evamukte bhagavānāyuṣmantaṃ śāradvatīputrametadavocat-evametacchāradvatīputra,
evametat | apariniṣpannā prajñāpāramitā rūpāpariniṣpattitaḥ
| vedanāsaṃjñāsaṃskāravijñānāpariniṣpattito'pariniṣpannā prajñāpāramitā | avidyāpariniṣpattito'pariniṣpannā
prajñāpāramitā | evaṃ saṃskārāpariniṣpattito'pariniṣpannā prajñāpāramitā
| vijñānāpariniṣpattito'pariniṣpannā prajñāpāramitā | nāmarūpāpariniṣpattitaḥ,
ṣaḍāyatanāpariniṣpattitaḥ, sparśāpariniṣpattitaḥ, vedanāpariniṣpattitaḥ, tṛṣṇāpariniṣpattitaḥ,
upādānāpariniṣpattitaḥ, bhavāpariniṣpattitaḥ, jātyapariniṣpattitaḥ, jarāvyādhimaraṇaśokaparidevaduḥkhadaurmanasyopāyāsāpariniṣpattito'pariniṣpannā
prajñāpāramitā | dhātvāyatanānityaduḥkhānātmaśāntaviparyāśanīvaraṇadṛṣṭivicaritācayopacayāpariniṣpattito'pariniṣpannā
prajñāpāramitā | sukhaduḥkhāduḥkhāsukhāpariniṣpattito'pariniṣpannā prajñāpāramitā | udayavyayasthityanyathātvāpariniṣpattito'pariniṣpannā
prajñāpāramitā | samudayāstaṃgatātmasattvajīvapoṣapuruṣapudgalamanujamānavakārakakārayitrutthāpaka

samutthāpakavedakavedayitṛjñātṛjñāpakāniṣpattito'pariniṣpanā prajñāpāramitā | satyamṛṣāsaṃskṛtāsaṃskṛtagamanāgamanasanidarśanānidarśanādhyātmabahirdhāpariniṣpattito'pariniṣpannā
prajñāpāramitā
| pṛthivyaptejovāyukāmarūpārūpyākāśavijñānadharmadhātvapariniṣpattito'pariniṣpannā
prajñāpāramitā | karmavipākahetupratyayocchedaśāśvatātītānāgatapratyutpannapūrvāntāparāntamadhyāntaśīladauḥśīlyakṣāntivyā

pādavīryakausīdyadhyānavikṣepaprajñādauṣprajñyacittamanovijñānānantarāyacyutyupapattisaṃkleśavyavadāna-

smṛtyupasthānasamyakprahāṇarddhipādendriyabalabodhyaṅgamārgāryasatyāpramāṇadhyānavimokṣasamādhisamāpattya-

bhijñāśūnyatānimittāpraṇihitakuśalākuśalasāsravānāsravalaukikalokottarasāvadyānavadyasaṃskṛtāsaṃskṛtavyākṛtāvyā-

kṛtakṛṣṇaśuklākṛṣṇaśuklaparyāpannāparyāpannahīnapraṇītamadhyarāgadveṣamohadṛṣṭaśrutamatavijñātamanyanā-

sthitavitarkavicārārambaṇamāyerṣyāmātsaryasaṃyogadvayalakṣaṇānutpādānabhisaṃskāraśamathavidarśanāvidyā-

vimuktikṣayavirāganirodhasarvopadhipratinisargasaṃvṛtiparamārthaśrāvakabhūmipratyekabuddhabhūmisarvajñānājñānā-

saṅgajñānasvayaṃbhūjñānāsamasamajñānabodhisattvapraṇidhānaśrāvakapratyekabuddhasaṃpadapramāṇaparyāpannā-

samasamasarvajñajñānasarvadharmayathāvadanidarśanasarvadharmajñānadarśanāpariniṣpattito'pariniṣpannā
prajñāpāmitā | sattvaparipākāpariniṣpattito'pariniṣpannā prajñāpāramitā | lakṣaṇasaṃpadbuddhakṣetrapariśuddhibuddhabalavaiśāradyā-

ṣṭādaśāveṇikabuddhadharmāpariniṣpattito'pariniṣpannā prajñāpāramitā | nirvāṇāpariniṣpattito'pariniṣpannā
prajñāpāramitā, yāvat sarvadharmakuśalākuśalāpariniṣpattito'pariniṣpannā prajñāpāramitā
| sarvametadvistareṇa kartavyam ||

tadyathāpi nāma śāradvatīputra ākāśamarūpyanidarśanamabhāvo'pariniṣpannam, evameva prajñāpāramitā
arūpiṇyanirdarśanā abhāvo'pariniṣpannā | tadyathāpi nāma śāradvatīputra indrāyudhaṃ
nānāraṅgavicitraṃ ca saṃdṛśyate, na cāsya kācidraṅganiṣpattiḥ saṃvidyate nopalabhyate, evameva
prajñāpāramitā nānānidarśanaiśca pratyupasthitā, na cāsyā nidarśanasvabhāva upalabhyate
| tadyathāpi nāma śāradvatīputra ākāśe na jātu kenacitpañcāṅgulipariniṣpattirdṛṣṭapūrvā,
śāradvatīputra na jātu kenacitprajñāpāramitāpariniṣpattisvabhāvo dṛṣṭapūrvaḥ ||

evamukte āyuṣmān śāradvatīputro bhagavantametadavocat-durdṛśeyaṃ bhagavan prajñāpāramitā | āha-tathā
hi śāradvatīputra na kasyaciddarśanamupaiti | āha-duranubodhā bhagavan prajñāpāramitā
| āha-tathā hi śāradvatīputra nāsyāṃ kaścidupalabhyate yo'bhisaṃbuddhaḥ | āha-anidarśaneyaṃ
bhagavan prajñāpāramitā | āha-tathā hi śāradvatīputra prajñāpāramitā na kasyaciddharmasya
nidarśanena pratyupasthitā | āha-asvabhāveyaṃ bhagavan prajñāpāramitā | āha-rūpavedanāsaṃjñāsaṃskāravijñānāsvabhāvatvāt
śāradvatīputra asvabhāveyaṃ prajñāpāramitā | dhātvāyatanapratītyasamutpādāsvabhāvato'svabhāvā
prajñāpāramitā | viparyāsanīvaraṇadṛṣṭigatatṛṣṇāvicaritāsvabhāvato'svabhāvā
prajñāpāramitā |

ātmasattvajīvapoṣapuruṣapudgalamanujamānavakārakakārayitrutthāpakasamutthāpakaveda

kavedayitrasvabhāvato'svabhāvā prajñāpāramitā | pṛthivyaptejovāyvākāśavijñānadharmadhātvasvabhāvato'svabhāvā
prajñāpāramitā| kāmarūpārūpyadhātvasvabhāvato'svabhāvā prajñāpāramitā | śīladauḥśīlyakṣāntivyāpādavīryakausīdyadhyānavikṣepaprajñādauṣprajñyāsvabhāvato'svabhāvā
prajñāpāramitā
| bodhipakṣadharmāsvabhāvato'svabhāvā prajñāpāramitā | āryasatyaśamathavidarśanābhijñādhyānavimokṣasamādhisamāpattyasvabhāvato'svabhāvā
prajñāpāramitā | vidyāvimuktyasvabhāvato'svabhāvā
prajñāpāramitā | kṣayavirāganirodhāsvabhāvato'svabhāvā prajñāpāramitā |
anutpādajñānanirodhajñānāsvabhāvato'svabhāvā prajñāpāramitā | nirvāṇāsvabhāvato'svabhāvā
prajñāpāramitā | śrāvakabhūmipratyekabuddhabhūmibuddhabhūmyasvabhāvato'svabhāvā prajñāpāramitā
| paramārthajñānadarśanasaṃvṛtyasvabhāvato'svabhāvā prajñāpāramitā | asaṅgajñānasarvajñajñānāsvabhāvato'svabhāvā
prajñāpāramitā ||

evamukte āyuṣmān śāradvatīputra bhagavantametadavocat-neyaṃ bhagavan prajñāpāramitā kasyaciddharmasya
pariniṣpattaye pratyupasthitā na nirodhāya | āha- tathā hi śāradvatīputra prajñāpāramitā
na kasyaciddharmasya utpādāya vā pariniṣpattaye vā nirodhāya vā ātmatāyai vā anātmatāyai
vā pratyupasthitā | āha-neyaṃ bhagavan prajñāpāramitā kasyaciddharmasya ārambaṇayogena
pratyupasthitā | āha-tathā hi śāradvatīputra nirārambaṇāḥ sarvadharmāḥ | tathā hi ta
eva dharmā na saṃvidyante, yatrārambaṇaṃ bhavet | āha-neyaṃ bhagavan prajñāpāramitā kasyaciddharmasya
hānaye vā vṛddhaye vā pratyupasthitā | āha-tathā hi śāradvatīputra prajñāpāramitā
na kaṃciddharmaṃ samanupaśyati, yo dharmo hīyate vā vardhate vā | āha-neyaṃ bhagavan prajñāpāramitā
kasyaciddharmasya samatikramāya pratyupasthitā | āha-tathā hi śāradvatīputra
prajñāpāramitā na kaṃciddharmamupalabhate, yaṃ samatikrāmet | āha-neyaṃ bhagavan prajñāpāramitā
kasyaciddharmasya apacayāya vā upacayāya vā pratyupasthitā | āha-tathā hi śāradvatīputra
prajñāpāramitā na kaṃciddharmamupalabhate, yasya apacayo vā upacayo vā bhavet | āha-neyaṃ
bhagavan prajñāpāramitā kasyaciddharmasya saṃyogāya vā visaṃyogāya vā pratyupasthitā
| āha- tathā hi śāradvatīputra prajñāpāramitā na kaṃciddharmamupalabhate, yaṃ dharmaṃ saṃyojayedvā
visaṃyojayedvā | āha-neyaṃ bhagavan prajñāpāramitā kasyaciddharmasya naye vā vinaye
vā pratyupasthitā | āha-tathā hi śāradvatīputra prajñāpāramitā na kaṃciddharmamupalabhate,
yo dharmo netavyo vā vinetavyo vā | āha-neyaṃ bhagavan prajñāpāramitā kasyaciddharmasya
upakārāya vā apakārāya vā pratyupasthitā | āha-tathā hi śāradvatīputra prajñāpāramitā na
kaṃciddharmamupalabhate, yasya upakāraṃ vā apakāraṃ vā kuryāt | āha-neyaṃ bhagavan prajñāpāramitā
kasyaciddharmasya saṃbhavāya vā asaṃbhavāya vā pratyupasthitā | āha-tathā hi śāradvatīputra
prajñāpāramitā na kaṃciddharmamupalabhate, yo dharmaḥ saṃbhavedvā na saṃbhavedvā|
āha - neyaṃ bhagavan prajñāpāramitā kasyaciddharmasya saṃprayogāya vā viprayogāya vā pratyupasthitā
| āha-tathā hi śāradvatīputra prajñāpāramitā na kaṃciddharmamupalabhate, yo
dharmaḥ saṃprayujyate vā viprayujyate vā | āha-neyaṃ bhagavan prajñāpāramitā kasyaciddharmasya
saṃvāsāya vā asaṃvāsāya vā pratyupasthitā | āha-tathā hi śāradvatīputra prajñāpāramitā
na kaṃciddharmamupalabhate, yo dharmaḥ saṃvasedvā na saṃvasedvā | āha-neyaṃ bhagavan prajñāpāramitā
kasyaciddharmasya pravṛttaye vā apravṛtaye vā pratyupasthitā | āha-tathā hi śāradvatīputra
prajñāpāramitā na kaṃciddharmamupalabhate, yasya dharmasya pravṛttirvā apravṛttirvā
bhavet | āha-neyaṃ bhagavan prajñāpāramitā kasyaciddharmasya kriyayā vā karaṇena vā
pratyupasthitā | āha-tathā hi śāradvatīputra prajñāpāramitā na kaṃciddharmamupalabhate, yasya
dharmasya kriyā vā karaṇaṃ vā bhavet | āha-neyaṃ bhagavan prajñāpāramitā kasyaciddharmasya
samatayā vā viṣamatayā vā pratyupasthitā | āha-tathā hi śāradvatīputra prajñāpāramitā
na kaṃciddharmamupalabhate, yo dharmaḥ samo vā viṣamo vā syāt | āha-neyaṃ bhagavan prajñāpāramitā
kasyaciddharmasya saṃgrahāya vā asaṃgrahāya vā pratyupasthitā | āha-tathā hi śāradvatīputra
prajñāpāramitā na kaṃciddharmamupalabhate, yo dharmaḥ saṃgrahītavyo vā utsraṣṭavyo
vā syāt | āha-neyaṃ bhagavan prajñāpāramitā kenacitkāryeṇa pratyupasthitā | āha-tathā
hi śāradvatīputra prajñāpāramitā na kaṃciddharmamupalabhate, yo dharmaḥ kāryakaraḥ syāt ||

āha-gambhīreyaṃ bhagavan prajñāpāramitā | āha-rūpagambhīratayā śāradvatīputra gambhīrā prajñāpāramitā
| evaṃ vedanāsaṃjñāsaṃskāravijñānagambhīratayā śāradvatīputra gambhīrā prajñāpāramitā
| avidyāgambhīratayā gambhīrā prajñāpāramitā |

saṃskāravijñānanāmarūpaṣaḍāyatanasparśavedanātṛṣṇopādānabhavajātijarāmaraṇaśokaparidevaduḥkhadaurmanasyo-

pāyāsagambhīratayā gambhīrā prajñāpāramitā | viparyāsagambhīratayā gambhīrā prajñāpāramitā |
pañcanīvaraṇagambhīratayā gambhīrā prajñāpāramitā | dṛṣṭigambhīratayā gambhīrā prajñāpāramitā
| ātmagambhīratayā gambhīrā prajñāpāramitā | sattvagambhīratayā gambhīrā prajñāpāramitā
| prapañcagambhīratayā gambhīrā prajñāpāramitā | aprapañcagambhīratayā gambhīrā prajñāpāramitā
| śīladauḥśīlyagambhīratayā gambhīrā prajñāpāramitā |

kṣāntivyāpādavīryakausīdyadhyānavikṣepaprajñādauṣprajñyendriyabalabodhyaṅgasmṛtyupasthānasamyakprahāṇarddhi-pādāviparyāsāryāṣṭāṅgamārgaduḥkhasamudayanirodhamārgavimuktajñānadarśanātītānāgatapratyutpannatrya-dhvasamatāgambhīratayā
gambhīrā prajñāpāramitā | caturvaiśāradyarddhipādābhijñāgambhīratayā
gambhīrā prajñāpāramitā | atītānāgatapratyutpannāsaṅgajñānagambhīratayā
gambhīrā prajñāpāramitā |

buddhadharmagambhīratayā gambhīrā prajñāpāramitā | kṣayajñānānutpādajñānanirodhajñānābhi-

saṃskārajñānavirāgajñānagambhīratayā gambhīrā prajñāpāramitā | nīvaraṇagambhīratayā gambhīrā
prajñāpāramitā ||

tadyathāpi nāma śāradvatīputra samudro gambhīro vipulo'prameyaḥ, evameva prajñāpāramitā gambhīrā
vipulā aprameyā | gambhīreti śāradvatīputra aprameyadharmaratnasaṃcayabhūtā, yasyā gādho
na labhyate | gambhīreti śāradvatīputra nāsyā gatirlabhyate | gambhīreti śāradvatīputra
nāsyā guṇaparyanto'dhigamyate | tadyathāpi nāma śāradvatīputra samudro mahāsāgaraḥ sarvaratnasaṃnicayo'prameyaratnabharito
mahāratnaparipūrṇaḥ, evameva prajñāpāramitā sarvadharmaratnasaṃnicayā
mahādharmaratnasaṃnicayā aprameyadharmaratnasaṃnicayā | āha-neyaṃ bhagavan
prajñāpāramitā kasyaciddharmasya nidarśanena pratyupasthitā | āha-tathā hi śāradvatīputra
prajñāpāramitā na kasyaciddharmasyopalambhena pratyupasthitā, yaṃ dharmaṃ nidarśayet | āha-neyaṃ
bhagavan prajñāpāramitā kasyaciddharmasya jñānena vā ajñānena vā pratyupasthitā | āha-tathā
hi śāradvatīputra prajñāpāramitā na kaṃciddharmamupalabhate, yasya dharmasya jñānaṃ
vā ajñānaṃ vā syāt | āha-neyaṃ bhagavan prajñāpāramitā kasyaciddharmasya ārakṣāyai vā guptyai
vā pratyupasthitā | āha-tathā hi śāradvatīputra prajñāpāramitā na kaṃciddharmamupalabhate,
yasya dharmasya ārakṣāṃ vā guptiṃ vā kuryāt | āha-neyaṃ bhagavan prajñāpāramitā kasyaciddharmasya
saṃgrahāya vā parigrahāya vā pratyupasthitā | āha-tathā hi śāradvatīputra
prajñāpāramitā na kaṃciddharmamupalabhate, yasya dharmasya saṃgrahaṃ vā parigrahaṃ vā kuryāt
| āha-neyaṃ bhagavan prajñāpāramitā kasyaciddharmasya niśrayeṇa vā aniśrayeṇa vā pratyupasthitā
| āha-tathā hi śāradvatīputra prajñāpāramitā na kaṃciddharmaṃ samanupaśyati, yasya
dharmasya niśrayaṃ vā aniśrayaṃ vā kuryāt | āha-neyaṃ bhagavan prajñāpāramitā kasyaciddharmasya
ālayena vā vilayena vā pratyupasthitā | āha-tathā hi śāradvatīputra prajñāpāramitā
na kaṃciddharmamupalabhate, yasmin ālayaṃ vā vilayaṃ vā kuryāt | āha-neyaṃ bhagavan prajñāpāramitā
kasyaciddharmasya abhiniveśena pratyupasthitā | āha-tathā hi śāradvatīputra prajñāpāramitā
na kaṃciddharmamupalabhate, yasminnabhiniveśaṃ kuryāt | āha-neyaṃ bhagavan prajñāpāramitā
kasyaciddharmasya adhyavasānena pratyupasthitā | āha-tathā hi śāradvatīputra prajñāpāramitā
na kaṃciddharmamupalabhate, na samanupaśyati, yasminnadhyavasānaṃ kuryāt | āha-neyaṃ
bhagavan prajñāpāramitā kasyaciddharmasya saṃvāsena vā asaṃvāsena vā pratyupasthitā
| āha-tathā hi śāradvatīputra prajñāpāramitā na kaṃciddharmamupalabhate, yena dharmeṇa sārdhaṃ
vaset | āha-neyaṃ bhagavan prajñāpāramitā kasyaciddharmasya saṃdhinā vā visaṃdhinā
vā pratyupasthitā | āha-tathā hi śāradvatīputra prajñāpāramitā na kaṃciddharmamupalabhate,
yo dharmaḥ saṃdhātavyo vā visaṃdhātavyo vā | āha-neya bhagavan prajñāpāramitā kasyaciddharmasya
rāgeṇa vā virāgeṇa vā pratyupasthitā | āha-tathā hi śāradvatīputra prajñāpāramitā na
kaṃciddharmamupalabhate, yasmin dharme rajyeta vā virajyeta vā | āha-neyaṃ bhagavan prajñāpāramitā
kasyaciddharmasya dveṣeṇa vā adveṣeṇa vā pratyupasthitā | āha-tathā hi śāradvatīputra
prajñāpāramitā na kaṃciddharmamupalabhate, yo dharma sadveṣo vā vigatadveṣo vā bhavet|
āha-neyaṃ bhagavan prajñāpāramitā kasyaciddharmasya mohena vā vigatamohena vā pratyupasthitā
| āha-tathā hi śāradvatīputra prajñāpāramitā na kaṃciddharmamupalabhate, yo dharmo
mūḍho vā syādvigatamoho vā | āha-neyaṃ bhagavan prajñāpāramitā kasyaciddharmasya jñāpayitrī
vā ajñāpayitrī vā pratyupasthitā | āha-tathā hi śāradvatīputra prajñāpāramitā na kaṃciddharmamupalabhate
na samanupaśyati, yaṃ dharmaṃ jānīyāt yasya vā dharmasya jñāpayitrī vā bhavet
| āha-neyaṃ bhagavan prajñāpāramitā kasyaciddharmasya prakṛtyā vā aprakṛtyā vā pratyupasthitā
| āha-tathā hi śāradvatīputra prajñāpāramitā na kasyaciddharmasya prakṛtiṃ vā samanupaśyati
| āha-neyaṃ bhagavan prajñāpāramitā kasyaciddharmasya śuddhyā vā viśuddhyā vā pratyupasthitā
| āha-tathā hi śāradvatīputra prajñāpāramitā na kaṃciddharmaṃ samanupaśyati,
yaṃ dharmaṃ śodhayedvā viśodhayedvā ||

āha-prakṛtipariśuddheyaṃ bhagavan prajñāpāramitā | āha-rūpapariśuddhitaḥ śāradvatīputra pariśuddhā
prajñāpāramitā | evaṃ vedanāsaṃjñāsaṃskāravijñānapariśuddhitaḥ śāradvatīputra pariśuddhā
prajñāpāramitā | avidyāpariśuddhitaḥ pariśuddhā prajñāpāramitā, saṃskārapariśuddhito
vijñānapariśuddhito nāmarūpapariśuddhitaḥ ṣaḍāyatanapariśuddhitaḥ pariśuddhā prajñāpāramitā,
sparśavedanātṛṣṇopādānabhavajātijarāmaraṇapariśuddhitaḥ pariśuddhā prajñāpāramitā, śokaparidevaduḥkhadaurmanasyopāyāsapariśuddhitaḥ
pariśuddhā prajñāpāramitā | viparyāsanīvaraṇadṛṣṭigatapariśuddhitaḥ
pariśuddhā prajñāpāramitā | rāgadveṣamohapariśuddhitaḥ pariśuddhā
prajñāpāramitā | ātmasattvajīvapoṣapuruṣapudgalamanujamānavakārakakārayitṛvedayitrutthāpakasamutthāpakajñātṛdarśakapariśuddhitaḥ
pariśuddhā prajñāpāramitā | ucchedaśāśvatapariśuddhitaḥ
pariśuddhā prajñāpāramitā | antānantapariśuddhitaḥ pariśuddhā prajñāpāramitā | dānapāramitāpariśuddhitaḥ
pariśuddhā prajñāpāramitā | śīlakṣāntivīryadhyānaprajñāpariśuddhitaḥ pariśuddhā
prajñāpāramitā | indriyabalabodhyaṅgadhyānavimokṣasamādhisamāpattipariśuddhitaḥ
pariśuddhā prajñāpāramitā | maitrīkaruṇāmuditopekṣāpariśuddhitaḥ pariśuddhā prajñāpāramitā
| smṛtyupasthānasamyakprahāṇapariśuddhitaḥ pariśuddhā prajñāpāramitā | aviparyāsapariśuddhitaḥ
pariśuddhā prajñāpāramitā | duḥkhasamudayanirodhamārgapariśuddhitaḥ pariśuddhā prajñāpāramitā
| abhijñāpariśuddhitaḥ pariśuddhā prajñāpāramitā | mārgapariśuddhitaḥ pariśuddhā
prajñāpāramitā | śrāvakabhūmipariśuddhitaḥ pariśuddhā prajñāpāramitā | pratyekabuddhabhūmipariśuddhitaḥ
pariśuddhā prajñāpāramitā | buddhabhūmipariśuddhitaḥ pariśuddhā prajñāpāramitā
| buddhadharmasaṃghapariśuddhitaḥ pariśuddhā prajñāpāramitā | śrāvakadharmapariśuddhitaḥ
pariśuddhā prajñāpāramitā | pratyekabuddhadharmapariśuddhitaḥ pariśuddhā prajñāpāramitā
| atītānāgatapratyutpannadarśanapariśuddhitaḥ pariśuddhā prajñāpāramitā | asaṅgajñānadarśanapariśuddhitaḥ
pariśuddhā prajñāpāramitā | aṣṭādaśāveṇikabuddhadharmapariśuddhitaḥ pariśuddhā
prajñāpāramitā | kāmadhātupariśuddhito rūpadhātupariśuddhitaḥ ārūpyadhātupariśuddhitaḥ
pariśuddhā prajñāpāramitā | pṛthvīdhātupariśuddhitaḥ pariśuddhā prajñāpāramitā | aptejovāyudhātupariśuddhitaḥ
pariśuddhā prajñāpāramitā | sattvadhātupariśuddhito dharmadhātupariśuddhitaḥ
ākāśadhātupariśuddhitaḥ pariśuddhā prajñāpāramitā ||

evamukte āyuṣmān śāriputro bhagavantametadavocat-āścaryaṃ bhagavan yāvat prakṛtipariśuddhā prajñāpāramitā
| āha-ākāśapariśuddhitaḥ śāradvatīputra prajñāpāramitā | āha-arūpiṇyanidarśanā
bhagavan prajñāpāramitā | āha-tathā hi śāradvatīputra prajñāpāramitā na kasyaciddharmasya
rūpapariniṣpattyā vā nidarśanena vā pratyupasthitā | āha-apratihateyaṃ bhagavan prajñāpāramitā
| āha-tathā hi śāradvatīputra prajñāpāramitā na kaṃciddharmaṃ samanupaśyati yasmin
pratihanyeta | āha-akṛteyaṃ bhagavan prajñāpāramitā | āha-kārakānupalabdhitaḥ śāradvatīputra
| āha-asamavasaraṇeyaṃ bhagavan prajñāpāramitā | āha-tathā hi śāradvatīputra prajñāpāramitā
na kaṃciddharmaṃ yena dharmeṇa sārdhaṃ samavasaret | āha-aprajñapanīyeyaṃ bhagavan prajñāpāramitā
| āha-tathā hi śāradvatīputra prajñāpāramitā na kaṃciddharmamupalabhate yena
dharmeṇa prajñapyeta | āha-asādhāraṇeyaṃ bhagavan prajñāpāramitā | (āha-tathā hi śāradvatīputra
prajñāpāramitā na kaṃciddharmamupalabhate yena dharmeṇa sādhāraṇā bhavet |) āha-alakṣaṇeyaṃ
bhagavan prajñāpāramitā | āha-lakṣaṇānupalabdhitaḥ śāradvatīputra | āha-apratibhāseyaṃ
bhagavan prajñāpāramitā | āha-pratibhāsānupalabdhitāmupādāya | āha-anantapāramiteyaṃ
bhagavan prajñāpāramitā | āha-rūpānantatayā śāradvatīputra anantapāramiteyam | evaṃ vedanāsaṃjñāsaṃskāravijñānānantatayā
anantapāramiteyam | viparyāsānantatayā anantapāramiteyam |
nīvaraṇānantatayā anantapāramiteyam | avidyānantatayā saṃskārānantatayā vijñānanantatayā
nāmarūpānantatayā ṣaḍāyatanasparśavedanātṛṣṇopādānabhavajātijarāmaraṇaśokaparidevaduḥkhadaurmanasyopāyāsānantatayā
anantapāramiteyam | dṛṣṭigatānantatayā rāgadveṣamohānantatayā ucchedaśāśvatānantatayā
pūrvāntakoṭyanantatayā anantapāramiteyam | aparāntakoṭyanantatayā anantapāramiteyam
| dānānantatayā śīlānantatayā kṣāntyanantatayā vīryānantatayā dhyānānantatayā
prajñānantatayā anantapāramiteyaṃ prajñāpāramitā | smṛtyupasthānānantatayā samyakprahāṇarddhipādendriyabalabodhyaṅgamārgānantatayā
aviparyāsānantatayā anantapāramiteyam | dhyānavimokṣasamādhisamāpattyanantatayā
anantapāramiteyam | ārambaṇānantatayā anantapāramiteyam
| vidyāvimuktijñānadarśanānantatayā anantapāramiteyam | śrāvakabhūmipratyekabuddhabhūmibuddhabhūmyanantatayā
anantapāramiteyam | śrāvakadharmapratyekabuddhadharmabuddhadharmānantatayā
anantapāramiteyam | ātmasattvānantatayā anantapāramiteyam | kāmadhātvanantatayā anantapāramiteyam
| rūpadhātvanantatayā anantapāramiteyam | ārūpyadhātvanantatayā anantapāramiteyam
| abhijñānantatayā anantapāramiteyam | nīvaraṇānantatayā anantapāramiteyam | atītānāgatapratyutpannajñānadarśanānantatayā
anantapāramiteyam | asaṅgānantatayā ākāśānantatayā dharmadhātvanantatayā
anantapāramiteyam ||

na hyasyāḥ śāradvatīputra prajñāpāramitāyā anto vā madhyaṃ vā paryavasānaṃ vā upalabhyate, nāpi
kenacidupalabdhāḥ | anantāparyantapāramiteyaṃ śāradvatīputra yaduta prajñāpāramitā | tadyathāpi
nāma śāradvatīputra ākāśasyānto nopalabhyate, evameva prajñāpāramitāyā anto nopalabhyate
| pṛthivīdhātvanantatayā śāradvatīputra prajñāpāramitānantatā draṣṭavyā | abdhātvanantatayā
tejodhātvanantatayā vāyudhātvanantatayā vijñānadhātvanantatayā prajñāpāramitānantatā
anugantavyā | anantamadhyaparyantatā hi śāradvatīputra prajñāpāramitā anuboddhavyā |
na hi śāradvatīputra prajñāpāramitā deśasthā na pradeśasthā | rūpāparyantatayā śāradvatīputra
prajñāpāramitāparyantatā anugantavyā | peyālam | evaṃ vedanāsaṃjñāsaṃskāravijñānāparyantatayā
śāradvatīputra prajñāpāramitāparyantatā anugantavyā | avidyāparyantatayā saṃskārāparyantatayā
vijñānāparyantatayā nāmarūpaṣaḍāyatanāparyantatayā yāvat jarāmaraṇaśokaparidevaduḥkhadaurmanasyopāyāsāparyantatayā
śāradvatīputra prajñāpāramitāparyantatā anugantavyā
| viparyāsāparyantatayā śāradvatīputra prajñāpāramitāparyantatā anugantavyā | nīvaraṇāparyantatayā
dṛṣṭigatāparyantatayā śāradvatīputra prajñāpāramitāparyantatā anugantavyā | ātmānantatayā
sattvānantatayā prajñāpāramitāparyantatā anugantavyā | dānānantatayā śīlānantatayā
kṣāntyanantatayā vīryānantatayā dhyānānantatayā prajñānantatayā śāradvatīputra prajñāpāramitānantatā
anugantavyā | smṛtyupasthānasamyakprahāṇarddhipādāparyantatayā prajñāpāramitānantatā
anugantavyā |

indriyabalabodhyaṅgamārgadhyānavimokṣasamādhisamāpattyaparyantatayā śāradvatīputra prajñāpāramitāparyantatā
anugantavyā | duḥkhasamudayanirodhamārgāparyantatayā śāradvatīputra prajñāpāramitāparyantatā
anugantavyā | abhijñāparyantatayā vimuktyaparyantatayā vimuktijñānadarśanāparyantatayā
śāradvatīputra prajñāpāramitāparyantatā anugantavyā | pṛthagjanadharmāparyantatayā
śrāvakadharmāparyantatayā pratyekabuddhadharmāparyantatayā buddhadharmāparyantatayā
śāradvatīputra prajñāpāramitāparyantatā anugantavyā | vidyāparyantatayā vimuktyaparyantatayā
vimuktijñā[nadarśa]nāparyantatayā śāradvatīputra prajñāpāramitāparyantatā anugantavyā
| paryantānupalabdhitaḥ śāradvatīputra prajñāpāramitāparyantatetyucyate, antānupalabdhito'nantetyucyate
| ananteti śāradvatīputra aparyantavacanametat | ātmānupādānataḥ śāradvatīputra
sarvadharmānantatā anugantavyā | ākāśānantatayā śāradvatīputra sarvadharmānantāparyantā
anugantavyā |

evamukte āyuṣmān śāradvatīputro bhagavantametadavocat-kīdṛśānāṃ bhagavan bodhisattvānāmeṣu dharmeṣu
viṣayaḥ ? bhagavānāha-ye te śāradvatīputra bodhisattvā dharmamapi nopalabhante prāgevādharmam,
mārgamapi nopalabhante prāgevāmārgam, śīlamapi nopalabhante na manyante prāgeva
dauḥśīlyam, aparyāpannāśca sarvatraidhātuke, aparyāpannāśca sarvabhavagaticyutyupapattiṣu,
anadhyavasitāśca kāye jīvite ca prāgeva bāhyeṣu vastuṣu, kṛtaparyantāśca saṃsārasrotasaḥ,
uttīrṇāśca mahābhavārṇavāt, samuttīrṇāśca mahāsaṃgrāmāt, teṣāṃ śāriputra bodhisattvānāṃ
mahāsattvānāmeṣu dharmeṣu viṣayaśca gatiśca, sarvaviṣayā aviṣayā iti ca yeṣāṃ parijānante
(parijñānam ?), te tathārūpāḥ satpuruṣāḥ sarvaviṣayeṣvanadhyavasitāḥ, te mahāsiṃhāḥ | te
sarvaviṣayeṣvanadhyāpannāḥ, te tadrūpāḥ satpuruṣāḥ | sarvaviṣayanirupaliptāste, te'saṃsṛṣṭāḥ
| sarvaviṣayasamatikrāntāste, te mahāsārthavāhāḥ | yeṣāṃ śāradvatīputra eṣu dharmeṣu viṣayo
gatiśca | nāhaṃ śāradvatīputra asyāṃ parṣadi samanupaśyāmi ekamapi bodhisattvam, yasya
naiṣu dharmeṣu viṣayo vā adhimuktirvā, yo vā eṣu dharmeṣu sākāṅkṣo vā savicikitso vā |
niṣkāṅkṣeyaṃ śāradvatīputra parṣadeṣu dharmeṣu nirvicikitsā nirvaimatikā | nāsti śāradvatīputra
eṣāṃ bodhisatvānāmeṣu dharmeṣu vimatiḥ | vimatisamuddhātāya śāradvatīputra ete satpuruṣāḥ
sarvasattvānāṃ sthitāḥ | niḥsaṃśayā hyete śāradvatīputra eṣvevaṃrūpeṣu dharmeṣu saṃśayasamatikrāntāḥ
||

ye'pi te śāradvatīputra paścime kāle paścime samaye imāṃ dharmadeśanāṃ śroṣyanti, te'pi niḥsaṃśayā
bhaviṣyanti sarvadharmeṣu, sarvasattvānāṃ ca saṃśayacchedanāya pratipannā bhaviṣyanti,
niḥsaṃśayāśca te dharmaṃ deśayiṣyanti | nāhaṃ śāradvatīputra parīttakuśalamūlānāṃ sattvānāmeṣu
dharmeṣvadhimuktiṃ vadāmi | nāpi teṣāmeṣu dharmeṣvavakāśaḥ, nāpi teṣāmidaṃ dhanam
| nāpi te śāradvatīputra sattvāḥ parīttakuśalamūlasamanvāgatā bhaviṣyanti, yeṣāmiyaṃ dharmadeśanāṃ
śrotrapathamapyāgamiṣyati kimaṅga punarye udgrahīṣyanti dhārayiṣyanti vācayiṣyanti
paryavāpsyanti | niyatāste buddhadharmeṣu, vyākṛtāste buddhairbhagavadbhiḥ | evaṃ ca te
siṃhanādaṃ nadiṣyanti yathāhametarhi siṃhanādaṃ nadāmi astambhitanādaṃ mahāpuruṣanādaṃ svayaṃbhūnādam
| ye eṣu dharmeṣvatyantaśaḥ śraddhāṃ janayitvā chandaṃ janayiṣyanti anuttarāyāṃ
samyaksaṃbodhau, teṣāmapi ta eeva vyākaraṇaṃ bhaviṣyanti | tatkamāddhetoḥ ? durlabhā hi
śāradvatīputra te sattvāḥ, ya imān gambhīrān dharmān śrutvā prītiṃ ca vindanti, prāmodyaṃ
ca janayanti, adhimuñcante ca | ataḥ śāradvatīputra durlabhatamāste sattvāḥ, ye gambhīrān
dharmān śrutvā anuttarāyāṃ samyaksaṃbodhau cittamutpādayanti, chandaṃ ca janayanti mahākuśalamūlasamanvāgatāḥ
| nāhaṃ śāradvatīputra tān sattvān mahāsaṃsārasaṃprasthitāniti vadāmi
yeṣāmayaṃ prajñāpāramitānirdeśaḥ śravaṇapathamapyāgamiṣyati, śrutvā ca (ye) paṭhiṣyanti adhimokṣyanti
udāraṃ ca prītisaumanasyaṃ janayiṣyanti, eṣu dharmeṣu chandaṃ janayiṣyanti punaḥ
punaḥ śravaṇāyāpi, kaḥ punarvādaḥ uddeṣṭuṃ vā svādhyātuṃ vā parebhyo deśayituṃ vā | vyākaromyahaṃ
śāradvatīputra anavakrāntaniyāmān aniyatān śrāvakapratyekabuddhayāne anuttarāyāṃ
samyaksaṃbodhauḥ | nāhaṃ śāradvatīputra hīnadharmasamanvāgatānāṃ sattvānāmagrato dharmeṣvavakāśaṃ
samanupaśyāmi| udāreyaṃ śāradvatīputra buddhabodhiḥ | yadbhūyasā ca sattvā hīnādhimuktikā
hīnadharmasamanvāgatā akṛtakalyāṇāḥ | akuśalā eṣvevaṃrūpeṣu gambhīreṣu dharmeṣu
nirupalepeṣu | ye punaste śāradvatīputra udārāḥ sattvā udāradharmādhimuktā mahāyānasaṃprasthitāḥ
supariprāptakāryāḥ susaṃnāhasaṃnaddhāḥ suvicitrārthā mahāmārgeṇa saṃprasthitā aviṣameṇa
ṛjunā, agahanena samena apagatakhāṇukaṇṭakena apagataśvabhraprapātena śucinā apagatakilbiṣeṇa
akuṭilena avaṅkena, ye lokahitāya saṃprasthitā lokasukhāya lokānukampāyai mahato
janakāyasyārthāya hitāya sukhāya va devānāṃ ca manuṣyāṇāṃ ca, avabhāsakarāstīrthabhūtāḥ sattvānām,
mahākāruṇikā hitānukampakā hitakāmāḥ sukhakāmā yogakṣemakāmāḥ, sarvasattvānāṃ sukhopadhānāya
pratyupasthitāḥ, teṣāṃ śāradvatīputra tathārūpāṇāṃ sattvānāṃ bodhisattvānāṃ mahāsattvānāmidaṃ
mahādhanam | ta eva ca śāradvatīputra mahāsattvā asya dharmaratnasya pratyeṣakāḥ
| teṣāṃ caitaddhanamudāradhanam | tatkasya hetoḥ ? na hi śāradvatīputra akṛtapuṇyānāṃ
sattvānāmakṛtakalyāṇānāṃ hīnādhimuktikānāṃ śraddhāvihīnānāmasminnudāre dhane'dhimuktirjāyate
| etacca me śāradvatīputra saṃdhāya bhāṣitam-dhātuśaḥ satvāḥ saṃsyandanti hīnādhimuktikā
hīnādhimuktikaiḥ, udārādhimuktikā udārādhimuktikairiti ||

atha khalvāyuṣmān śāradvatīputro bhagavantametadavocat-kiṃgocarā bhagavan prajñāpāramitā ? evamukte
bhagavānāyuṣmantaṃ śāradvatīputrametadavocat-anantaviṣayagocarā śāradvatīputra prajñāpāramitā
| tadyathāpi nāma śāradvatīputra vāyudhāturanantaviṣayagocaraḥ, evameva prajñāpāramitā
anantaviṣayagocarā | tadyathāpi nāma śāradvatīputra vāyudhāturākāśadhātuviṣayagocaraḥ,
evameva prajñāpāramitā ākāśadhātuviṣayagocarā | tadyathāpi nāma śāradvatīputra ākāśadhāturvāyudhātuśca
na kvacitsaṃdṛśyete, na kasyaciddharmasya abhinirvṛttilakṣaṇena pratyupasthitau,
evameva śāradvatīputra prajñāpāramitā na kvaciddharme saṃdṛśyate, na kasyaciddharmasya
abhinirvṛttilakṣaṇena pratyupasthitā | tadyathāpi nāma śāradvatīputra ākāśadhāturvāyudhātuśca
agrāhyāpariniṣpattito na varṇanimittena saṃkhyāṃ gacchataḥ, evameva śāradvatīputra
prajñāpāramitā agrāhyāniṣpattito na kenacidvarṇanimittena saṃkhyāṃ gacchati vā upaiti
vā | tadyathāpi nāma śāradvatīputra ākāśadhāturvāyudhātuśca na kasyaciddharmasya pariniṣpattidarśanenopayātau,
evameva prajñāpāramitā na kasyaciddharmasya pariniṣpattidarśanenopaiti
||

āha-kiṃlakṣaṇeya bhagavan prajñāpāramitā ? bhagavānāha-alakṣaṇeyaṃ śāradvatīputra prajñāpāramtiā
| tadyathāpi nāma śāradvatīputra ākāśadhātuśca vāyudhātuśca na kasyaciddharmasya pariciṣpattilakṣaṇenopagacchataḥ,
evameva śāradavtīputra prajñāpāramitā na kasyaciddharmasya pariniṣpattilakṣaṇenopaiti
| āha-kiṃlakṣaṇeyaṃ bahgavan prajñāpāramitā ? bhagavānāha-alakṣaṇā
hi śāradvatīputra prajñāpāramitā, yato tna saṅgalakṣaṇena saṃvidyate | tadyathāpi nāma
śāradvatīputra ākāśadhāturvāyudhātudhca na kasyaciddharmasya pariniṣpattilakṣaṇenopagacchataḥ,
evameva prajñāpāramitā na kasyaciddharmasya pariniṣpattilakṣaṇenopaiti | alakṣaṇā hi
śāradvatīputra prajñāpāramitā, yato na saṃvidyate | tadyathāpi nāma śāradvatīputra ākāśadhāturna
kvacitsajjati, evameva prajñāpārmaitā na kvacitsajjati, te nocyate asaṅgalakṣaṇeti
| na ca śāradvatīputra asaṅgasya kiṃcillakṣaṇam, api tu khalu vyavahārapadametat | tenocyate
asaṅgalakṣaṇā prajñāpāramitti | tadeavitat śāradvatīputra asaṅgalakṣaṇaṃ nirdiśyate | na
ca asaṅgasya lakṣaṇaṃ na nimittam | asaṅga iti śāradvatīputra saṅgaparijñaiṣā, saṅgānupalabdhireṣā,
saṅgayathābhūtataiṣā, saṅgaviparyāsaparijñaiṣā | na hi śāradvatīputra saṅge saṅgo
cidyate, tenocyate saṅgayathā bhūtatā saṅgānupalabdhiḥ | asaṅgateti śāradvatiputra iyaṃ
prajñāpāramitā, asaṅgalakṣaṇajñānanirdeśa eṣaḥ | sarvadharmā hi śāradvtīputra asaṅgalakṣaṇāḥ
| yadyasya dharmasya lakṣaṇam, tadalakṣaṇam | na hi tallakṣaṇābhinitvṝttaye kaściddharmaḥ
pratyupasthitaḥ | yatra ca lakṣaṇaṃ na saṃvidyate, taducyate alakṣaṇamiti | yaccālakṣaṇam,
tatra nāsti saṅgaḥ | saceddharmalakṣaṇamabhaviṣyat, saṅgo'bhaviṣyatsarvadharmāṇām |
yasmāttarhi sarvadharmā iti, na punaryathocyate | yadasaṃṅgalakṣaṇam, na tacchakysṃ pravyāhartum
| tatkasya hetoḥ ? asattvādasaṅgalakṣaṇasya, viviktatvādasaṅgalakṣaṇasya, anupalabdherasaṅgalakṣaṇasya
| yo gi śāradavtīputra dharmo'saṅgalakṣaṇaḥ, sa na kenacinnidarśaena pratyupasthitaḥ,
na saṅgadarśanena, api tu khalu punaḥ sattvānāmetadasaṅgalakṣaṇanidarśanaṃ
kṛtam | yaddhi śāradvatīputra saṃkleśasya lakṣaṇam, tadalakṣaṇam | na hi lakṣaṇena saṃkleśaḥ
partyupasthitaḥ, viparyāsena śāradvagīputra saṃkleśaḥ pratyupasthitaḥ | yaśca viparyāsḥ,
tadalakṣāṇam | yadalakṣaṇam, na tadvyavahāreṇāpi lakṣaṇam | alakṣaṇametat | yadapi śāradvatīputra
vyavadānam, tasyāpi nāsti lakṣaṇam | tatkasmāddhetoḥ ? saṃkleśa eva ca tāvaccāradvatīpiutra
alakṣaṇaḥ, prāgrva vyavdānam | yā śāradvatīputra saṃkleśasya parijñā, sā yathābhūtā
| na tasyāḥ kaścitsaṃkelśaḥ | viparyastāstu sattvāḥ sṃkliśyante | yaśca viparyāsḥ,
so'bhūtaḥ | yo'bhūtaḥ, tatra bhūtasya pariniṣpattirvā lakṣaṇaṃ vā nāsti | yaviaṃ śāradvatīputram
parijñā, tadvyavadānamityucyate | saṃkleśa evālakṣaṇaḥ, prāgeva vyavdānam | ubhāvetau
śāradvatīputra dharmāvalakṣaṇau apariniṣpattiḥ, iyamasaṅgatetyucyate | asaṅgalakṣaṇāh sarvadharmā
iti | sarvadharmāṇāṃ hi saṅgo na saṃvidyate | asaṅgalakṣaṇeṣu hi śāardvtīputra
sajjanti sarvabālapṛthagjanāḥ | ayaṃ śāradvtīputra sarvadharmāṇāmasaṅgalakṣaṇajñānagocaranirdeśaḥ
| ayaṃ ca śāradvatīputra prajñāpāramitā gocaraḥ | asaṅgalakṣaṇsjñānagocarā hi śāradvatīputra
parjñāpāramitā | tenocyate anantagocarā prajñāpāramteti | yā asaṅgatā, sā anantaviṣayajñānagocarā
| gocara iti śāradvatīputra agocarasyaitadadhivacanam | n ahi śāradvtīputra
gocaranidarśanalakṣaṇena prajñāpāramitā bhāvyate | viṣaya iti śāradvatīputra aviṣaya
e ṣa dharmāṇām eṣā yathābhūtatā, yathāvattā | sarvadharmā hi aviṣayāḥ, aviṣayatvāt | yaivaṃ
dharmāṇāṃ parijñā, ayamucyate viṣaygocara iti, na punaryathocyate | ya evaṃ sarvadahrmaparijñayā
na kvacitsaṅgaḥ, idamucyate asaṅgalakṣaṇamiti | tenocyate asaṅgalakṣaṇā prajñāpāramtiā
iti ||

eṣvevaṃrūpeṣu śāradvatīputra dharmeṣu na bahavaḥ sahāyakāḥ pratilabhyante | tathāgatajñānaviṣayanirdeśa
eṣaḥ, yaivaṃ dharmāṇāṃ sūcanā saṃprakāśanā vibhājanā | na hyeṣu śāradvatīputra
dharmeṣu kaścidanyaḥ sahāyaḥ, anyatra dṛṣṭasatyaiḥ śrāvakairavinivartanīyairvā bodhisattvairmahāsatvairdṛṣṭisaṃpannairvā
pudgalairapratyudāvartanīyaiḥ | teṣāmapi tāvacchāradvatīputra
dṛṣṭisaṃpannānāmeṣu dharmeṣu caritānāṃ saṃśayaḥ syāt | niḥsaṃśayaḥ śāradvatīputra kāyasākṣī
ca bodhisattvaśca pratilabdhakṣāntikaḥ | abhūmireṣu śāradvatīputra dharmeṣu bālapṛthagjanānām
| nāyaṃ śāradvatīputra prajñāpāramitānirdeśo hīnādhimuktikānāṃ sattvānāṃ hastaṃ
gamiṣyati | pariśuddhakuśalamūlasamanvāgatāste śāradvatīputra sattvā bhaviṣyanti bahubuddhaparyupāsitāḥ,
yeṣāmayaṃ prajñāpāramitānirdeśo hastaṃ gamiṣyati | avaropitakuśalamūlāste sattvā
bhaviṣyanti kalyāṇāśayāḥ, kṛtādhikārā buddheṣu bhagavatsu bodhāyāvaropitabuddhabījā
buddhayānasamārūḍhā buddhānāṃ bhagavatāmāsannasthāyino yoniśaḥ praśnapṛcchakāḥ, yeṣāmayaṃ
prajñāpāramitānirdeśo hastaṃ gamiṣyati | āsannāste kṣāntipratilambhasya, kṣāntipratilabdhā
vā bhaviṣyanti, yeṣāmayaṃ prajñāpāramitānirdeśo hastaṃ gamiṣyati | ye ca vyākṛtāḥ, te kṣipramanuttarāṃ
samyaksaṃbodhimabhisaṃbhotsyante sthāpayitvā praṇidhānavaśāt| ye na vyākṛtāḥ,
te kṣipraṃ saṃmukhaṃ vyākaraṇaṃ pratilapsyante, atha ca śāradvatīputra vyākṛtā eva te mantavyāḥ
saṃmukhavyākaraṇena | na hi śāradvatīputra aparipakvakuśalamūlānāṃ sattvānāmayaṃ sūtrāntaḥ
śrotrapathamapyāgamiṣyati, kimaṅga punaryadetaṃ sūtrāntaṃ pratilabheran vā lekhayeyurvā
ārādhayeyurvā uddiśeyurvā dhyāyeran vā, parebhyo vā vistareṇa saṃprakāśayeyuḥ, naitatsthānaṃ
vidyate | paripakvakuśalamūlāste śāradvatīputra sattvāḥ, ya imaṃ sūtrāntaṃ śroṣyanti
likhiṣyanti vācayiṣyanti svādhyāsyanti | kiṃcāpi śāradvatīputra uttaptakuśalamūlānāṃ
sattvānāmayaṃ dharmaparyāyo hastaṃ gamiṣyati | api tu khalu punaḥ śāradvatīputra ārocayāmi
te, prativedayāmi te | na tena kulaputreṇa vā kuladuhitrā vā bodhisattvayānīyena vā śrāvakayānīyena
vā imān dharmān pratilabhya alpotsukena bhavitavyam, kusīdena vā middhabahulena
vā asaṃprajñena vā anupasthitasmṛtinā vā vikṣiptacittena vā āmiṣagṛddhena vā lolena vā mukhareṇa
vā tundena vā pragalbhena vā prākṛtendriyeṇa vā | kiṃcāpi śāradvatīputra kuśalamūlāni
kṛtāni na visaṃvādayanti | api tu khalu imān dharmān labdhvā bodhisattvena bhūyasyā mātrayā
apramādaśca vīryaṃ ca utsāhaśca chandaśca akausīdyaṃ ca saṃvṛtendriyatā ca amukharatā
cāsevitavyā, smṛtyupasthāneṣu bāhuśrutyeṣu ca yogaḥ karaṇīyaḥ | ārabdhavīryeṇa caiṣāmevaṃrūpāṇāṃ
guṇānāṃ paripūraye vyāyantavyam | naitacchāradvatīputra evaṃrūpāṇāṃ dharmāṇāṃ śravaṇaphalam,
yadbodhisattvo vā śrāvakayāniko vā evaṃrūpān dharmān śrutvā pramādamāpadyeta,
viśvāsaṃ vā gacchet, chandaṃ vā parihīyeta, vīryaṃ vā hāpayet, śaithilyaṃ vopadarśayet, vyāpādabahulo
vā bhavet | naitatsaphalaṃ bhavet, nāpi tena ime evaṃrūpā dharmāḥ śrutā bhaveyuḥ
| śrutamapi śāradvatīputra bhūtapratipatteretadadhivacanam, na vipratipatteḥ | na hi śāradvatīputra
vipratipannena ayaṃ dharmaḥ śruto bhavati| śrutārthakuśalaiḥ śāradvatīputra yuṣmābhirbhavitavyaṃ
pratipattisthitaiḥ | nāsti śāradvatīputra vipratipannānāmānulomikī kṣāntiḥ
| pratipattireṣā śāradvatīputra asmin dharme ucyate, yo yathānirdiṣṭeṣu dharmeṣu pratipadyate
| kṣāntisaṃpannasya śāradvatīputra pudgalasya pratipattisthitasya na bhūyo'pāyagamanaṃ
bhavati, kṣipraṃ caiṣu dharmeṣu samudāgacchati | na avaramātrakeṇa kuśalamūlena viśvāsamāpattavyam
| anikṣiptadhureṇāpi viśvāso na kartavyaḥ, yāvadeṣu dharmeṣu pariniṣpatsyata
iti | yaḥ śāradvatīputra eṣu dharmeṣu pariniṣpannaḥ śikṣito labdhakṣāntirna bhūyasā apāyagamanasaṃvartanīyaṃ
karma kuryāt | na cāsya bhūyaḥ kausīdyaṃ vā hīnabhāgīyaṃ vā bhavet |
nāpi tasya pratyudāvartanabhayaṃ bhavet | nāpi śaithilyamāpadyeta | tatkasya hetoḥ ? parijñāto
hi śāradvatīputra tena bhavati saṃkleśaśca vyavadānaṃ ca, dṛṣṭaṃ ca tena yathābhūtaṃ
bhavati-sarvadharmā viparyāsasamutthitā abhūtā iti | sa evaṃ samyagdarśī kṣāntisaṃpanno bhavati
sūrato'mandavān (?) śīlaviśuddhisthita ācāragocaracāritrasaṃvarasaṃpannaḥ | devā api
śāradvatīputra tathārūpebhyaḥ spṛhayanti prāgeva manuṣyāḥ | devānāmapi te tathārūpāḥ sattvāḥ
spṛhaṇīyā bhavanti prāgeva manuṣyāṇām | devānāmapi te satkārārhā bhavanti prāgeva manuṣyāṇām
| devairapi te rakṣaṇīyā bhavanti prāgeva manuṣyaiḥ | devanāgayakṣarākṣasagaruḍagandharvairapi
te rakṣaṇīyā bhavanti, teṣāṃ ca rakṣāvaraṇaguptaye samutsukā bhavantīti ||

āryaprajñāpāramitāyāmaupamyaparivarto nāma caturthaḥ ||

