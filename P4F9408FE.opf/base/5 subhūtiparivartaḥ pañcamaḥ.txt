 |

atha khalvāyuṣmān śāradvatīputra āyuṣmantaṃ subhūtimetadavocat-kimāyuṣman subhūte tūṣṇīṃbhāvenātināmayasi
? kiṃ na pratibhāti te prajñāpāramitāmārabhya ayaṃ śāstā svayaṃ saṃmukhībhūtaḥ,
iyaṃ ca parṣad bhājanībhūtā gambhīrāyā dharmadeśanāyāḥ ? śuddheyamāyuṣman subhūte parṣat,
ākāṅkṣati ca gambhīraṃ dharmaṃ śrotum ||

evamukte āyuṣmān subhūtirāyuṣmantaṃ śāriputramevamāha-nāhaṃ tamāyuṣman dharmaṃ samanupaśyāmi
yaṃ me ārabhya pratibhāyāt-na cāhamāyuṣman śāradvatīputra prajñāpāramitāṃ samanupaśyāmi,
na ca bodhisattvaṃ nāpi pratibhānam, nāpi yatpratibhāyāt, nāpi yena pratibhāyāt, nāpi yataḥ
pratibhāyāt | evaṃ samanupaśyan nāhamāyuṣman śāradvatīputra prajñāpāramitāṃ bodhisattvānāṃ
mahāsattvānāṃ yacca pratibhāyāt, yena ca pratibhāyāt, yataśca pratibhāyāt, yasya ca pratibhāyāt,
kimiti nirdekṣyāmi, kiṃ me ārabhya pratibhāsyati | eṣaivātra āyuṣman śāradvatīputra
prajñāpāramitā yo'vyāhāraḥ, anudāhāraḥ, anabhihāraḥ, anabhilāpaḥ | na hi āyuṣman śāradvatīputra
prajñāpāramitā śakyodāhārtuṃ vā, pravyāhartuṃ vā, abhilapituṃ vā | yaivaṃ visarjanā,
iyaṃ prajñāpāramitā | na hi āyuṣman śāradvatīputra prajñāpāramitā atītā vā anāgatā vā
pratyutpannā vā | na hi āyuṣman śāradvatīputra prajñāpāramitā atītalakṣaṇā vā śakyā nirdeṣṭum,
anāgatalakṣaṇā vā pratyutpannalakṣaṇā vā | alakṣaṇā avyavahārā eṣā āyuṣman śāradvatīputra
prajñāpāramitā | nāhamāyuṣman śāradvatīputra prajñāpāramitāyā lakṣaṇaṃ samanupaśyāmi,
yena lakṣaṇena prajñāpāramitā nirdiśyeta | na hi āyuṣman śāradvatīputra yadrūpasya atītalakṣaṇaṃ
vā anāgatalakṣaṇaṃ vā pratyutpannalakṣaṇaṃ vā, sā prajñāpāramitā | nāpi yadvedanāsaṃjñāsaṃskāravijñānānāmatītalakṣaṇaṃ
vā anāgatalakṣaṇaṃ vā pratyutpannalakṣaṇaṃ vā sā prajñāpāramitā
| yacca āyuṣman śāradvatīputra atītānāgatapratyutpannarūpalakṣaṇasya tathatā avitathatā
ananyatathatā yāvattathatā, sā prajñāpāramitā | yā ca atītānāgatapratyutpannānāṃ
vedanāsaṃjñāsaṃskāravijñānānāṃ tathatā avitathatā ananyatathatā yāvattathatā, iyaṃ prajñāpāramitā
| yā ca āyuṣman śāradvatīputra atītānāgatapratyutpannasya rūpavedanāsaṃjñāsaṃskāravijñānalakṣaṇasya
tathatā avitathatā ananyatathatā yāvattathatā, sā na śakyā prajñapayituṃ
vā udāhartuṃ vā abhilapituṃ vā vākkarmaṇā vā visarjayitum | ya āyuṣman śāradvatīputra evaṃ
prajñāpāramitānirdeśamavatarati, sa prajñāpāramitāṃ budhyate | na hi āyuṣman śāradvatīputra
prajñāpāramitā kasyaciddharmasya nirdeśalakṣaṇena pratyupasthitā, na rūpanidarśanalakṣaṇena
pratyupasthitā, na vedanāsaṃjñāsaṃskāravijñānanirdeśalakṣaṇena pratyupasthitā, na saṃskāranirdeśalakṣaṇena,
na pratītyasamutpādanirdeśalakṣaṇena, na nāmarūpalakṣaṇena, nātmalakṣaṇena,
na sattvalakṣaṇena, na dharmadhātulakṣaṇena, na saṃyogalakṣaṇena, na visaṃyogalakṣaṇena,
na hetulakṣaṇena, na pratyayalakṣaṇena, na duḥkhalakṣaṇena, na sukhalakṣaṇena, na
vyavasthānalakṣaṇena nāvyavasthānalakṣaṇena, notpādalakṣaṇena na vyayalakṣaṇena, na saṃkleśalakṣaṇena
na vyavadānalakṣaṇena, na prakṛtilakṣaṇena, (na) saṃvṛtilakṣaṇena na paramārthalakṣaṇena,
na satyalakṣaṇena na mṛṣālakṣaṇena, na saṃkrāntilakṣaṇena nāvakrāntilakṣaṇena
pratyupasthitā | tatkasya hetoḥ ? sarvalakṣaṇavigatā hi āyuṣman śāradvatīputra prajñāpāramitā
| sā na kasyaciddarśanamupaiti-iyaṃ vā prajñāpāramitā, iha vā prajñāpāramitā, anena
vā prajñāpāramitā, asya vā prajñāpāramiteti ||

nāhamāyuṣman śāradvatīputra taṃ dharmaṃ samanupaśyāmi yena dharmeṇa prajñāpāramitā nirdiśyeta
| na hi āyuṣman śāradvatīputra prajñāpāramitā kasyaciddharmasya nidarśanamupaiti vā utpaśyati
vā | na hi āyuṣman śāradvatīputra prajñāpāramitā rūpasya nidarśanamupaiti, na vedanāsaṃjñāsaṃskāravijñānānāṃ
nidarśanamupaiti, na cakṣuḥśrotraghrāṇajihvākāyamanasāṃ nidarśanamupaiti
| nāpi dhātvāyatanānāṃ nidarśanamupaiti, na pratītyasamutpādasya nidarśanamupaiti,
nāpi vidyāvimuktyornidarśanamupaiti | yāpi sā āyuṣman śāradvatīputra prajñā lokottarā nirvedhagāminī,
tasyā api prajñāpāramitā nidarśanaṃ nopaiti | tadyathā āyuṣman śāradvatīputra
dharmo nidarśanaṃ nopaiti kasyaciddharmasya, kathaṃ tasyā eva udāhāranirdeśo bhaviṣyati ?
api tu khalu āyuṣman śāradvatīputra ya evaṃ dharmāṇāṃ dharmanayaṃ prajānanti, te prajñāpāramitānirdeśaṃ
prajānanti ||

na hi āyuṣman śāradvatīputra prajñāpāramitā kasyaciddharmasya saṃdarśanena pratyupasthitā, nāpi
nidarśanen | na hi āyuṣman śāradvatīputra prajñāpāramitā rūpasya saṃdarśanena pratyupasthitā,
na nidarśanen | na vedanāsaṃjñāsaṃskāravijñānānāṃ saṃdarśanena pratyupasthitā, na
nidarśanena | na nāmarūpasya saṃdarśanena pratyupasthitā, na nidarśanena | na saṃkleśasya
na vyavadānasya saṃdarśanena pratyupasthitā, na nidarśanena | na pratītyasamutpādasya saṃdarśanen
pratyupasthitā, na nidarśanena | na viparyāsānāṃ saṃdarśanena pratyupasthitā, na nidarśanena
| na sattvadhātoḥ, nātmadhātoḥ saṃdarśanena pratyupasthitā, na nidarśanena | na
pṛthivīdhātoḥ, na aptejovāyudhātoḥ saṃdarśanena pratyupasthitā, na nidarśanena| na kāmadhātoḥ,
na rūpadhātoḥ, na ārūpyadhātoḥ saṃdarśanena pratyutpasthitā, na nidarśanena | na dānamātsaryaśīladauḥśīlyasaṃdarśanena
pratyupasthitā na nidarśanena | na kṣāntivyāpādavīryakausīdyadhyānavikṣepaprajñādauṣprajñyasaṃdarśanena
pratyupasthitā, na nidarśanena | na smṛtyupasthānasamyakprahāṇarddhipādāpramāṇendriyabalabodhyaṅgavimokṣasamādhisamāpattyabhijñāsaṃdarśanena
pratyupasthitā, na nidarśanena | na satyamārgaphalasaṃdarśanena pratyupasthitā,
na nidarśanena | na śrāvakapratyekabuddhabodhisattvabhūmisaṃdarśanena pratyupasthitā, na nidarśanena
| na śrāvakadharma na pratyekabuddhadharma, na bodhisattvadharma, na buddhadharmasaṃdarśanena
pratyupasthitā, na nidarśanena | nāpi kasyaciddharmasya jñānena vā ajñānena
vā saṃdarśanena vā nidarśanena vā pratyupasthitā | nāpyanutpādajñānasya vā kṣayajñānasya
vā nirodhajñānasya vā saṃdarśanena vā nidarśanena vā pratyupasthitā | nāpi nirvāṇasya saṃdarśanena
vā nidarśanena vā pratyupasthitā | tadyathā āyuṣman śāradvatīputra na kasyaciddharmasya
saṃdarśanena vā pratyupasthitā nidarśanena vā, kathaṃ tasyā vyavahāraṃ nirdekṣyāmi
? api tu khalu āyuṣman śāradvatīputra ya evaṃ nirdeśamavabudhyate- na prajñāpāramitā kasyaciddharmasya
saṃdarśanena vā nidarśanena vā pratyupasthiteti, sa prajñāpāramitāṃ jānīte, prajñāpāramitānirdeśaṃ
ca prajānīte | na hi āyuṣman śāradvatīputra prajñāpāramitā kasyaciddharmasya
yogāya vā viyogāya vā pratyupasthitā | tatkasmāddhetoḥ ? na hi āyuṣman śāradvatīputra
prajñāpāramitā rūpaṃ saṃyojayati na visaṃyojayati | evaṃ na vedanāsaṃjñāsaṃskāravijñānāni
saṃyojayati na visaṃyojayati | na pratītyasamutpādaṃ saṃyojayati na visaṃyojayati | na
kāmadhātuṃ na rūpadhātuṃ nārūpyadhātuṃ saṃyojayati na visaṃyojayati | na pṛthivīdhātuṃ nābdhātuṃ
na tejodhātuṃ na vāyudhātuṃ saṃyojayati na visaṃyojayati | na sattvadhātuṃ nātmadhātuṃ
na dharmadhātuṃ nākāśadhātuṃ saṃyojayati na visaṃyojayati | na dānaṃ na mātsaryaṃ na
śīlaṃ na dauḥśīlyaṃ na kṣāntiṃ na vyāpādaṃ na vīryaṃ na kausīdyaṃ na dhyānaṃ na vikṣepaṃ
na prajñāṃ na dauṣprajñyaṃ saṃyojayati na visaṃyojayati | na smṛtyupasthānāni na samyakprahāṇāni
na ṛddhipādāpramāṇāni nendriyabalabodhyaṅgadhyānavimokṣasamādhisamāpattyabhijñāḥ saṃyojayati
na visaṃyojayati | na mārgaṃ na mārgaphalaṃ na duḥkhaṃ na duḥkhasamudayaṃ na nirodhaṃ
saṃyojayati na visaṃyojayati | na śrāvakabhūmiṃ na pratyekabuddhabhūmiṃ na bodhisattvabhūmiṃ
na buddhabhūmiṃ saṃyojayati na visaṃyojayati | na śrāvakadharmān na pratyekabuddhadharmān
na bodhisattvadharmān na buddhadharmān saṃyojayati na visaṃyojayati | nātītānāgatapratyutpannatryadhvasamatāṃ
saṃyojayati na visaṃyojayati | nāsaṅgatānutpādajñānaṃ na kṣayajñānaṃ
na nirvāṇaṃ saṃyojayati na visaṃyojayati | tadyathā āyuṣman śāradvatīputra dharmo
na kasyaciddharmasya saṃyogāya vā visaṃyogāya vā pratyupasthitaḥ, kathaṃ tasya nirdeśo bhaviṣyati
? idamāyuṣman śāradvatīputra arthavaśaṃ saṃpaśyannahamevaṃ vadāmi-nāhaṃ taṃ dharmaṃ
samanupaśyāmi yo me dharmaḥ pratibhāyāt, yena me pratibhāyāt, yato me pratibhāyāt, yaṃ me
ārabhya pratibhāyāditi ||

āryaprajñāpāramitāyāṃ subhūtiparivartaḥ pañcamaḥ ||

