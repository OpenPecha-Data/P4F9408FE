 |

atha khalu bhagavān suvikrāntavikrāmiṇaṃ bodhisattvaṃ mahāsattvamāmantrayate sma-prajñāpāramitā
prajñāpāramiteti suvikrāntavikrāmin katamā bodhisattvasya prajñāpāramitā ? yā pāramitā
sarvadharmāṇām, na sā śakyā nirdeṣṭum | yathā punaryuṣmākamājānanā bhaviṣyati, tathā nirdekṣyāmi,
yathā prajñāpāramitāyāṃ vyavahārapadānyāgamiṣyanti | na rūpaṃ prajñāpāramitā | peyālam
| evaṃ na vedanā, na saṃjñā, na saṃskārāḥ, na vijñānaṃ prajñāpāramitā | nāpyanyatra
rūpātprajñāpāramitā, yāvat nānyatra vijñānātprajñāpāramitā | tatkasmāddhetoḥ ? yaddhi suvikrāntavikrāmin
rūpasya pāram, na tadrūpam | peyālam | evaṃ yadvedanāyāḥ saṃjñāyāḥ saṃskārāṇām,
yadvijñānasya pāram, na tadvijñānam | yathā va rūpasya pāram, tathā rūpam | evaṃ yathā
vedanāyāḥ saṃjñāyāḥ saṃskārāṇām, yathā ca vijñānasya pāram, tathā vijñānam | yathā ca vijñānasya
pāram, tathā sarvadharmāṇāṃ pāram | yacca sarvadharmāṇāṃ pāram, na te sarvadharmāḥ
| yathā ca sarvadharmāṇāṃ pāram, tathā sarvadharmāḥ | tatra suvikrāntavikrāmin "yadrūpasya
pāraṃ na tadrūpam" iti rūpavisaṃyogo hyeṣa nirdiṣṭaḥ | "yathā rūpasya pāraṃ tathā rūpam"
iti rūpasvabhāvanirdeśo hyeṣa nirdiṣṭaḥ | rūpayathāvattaiṣā nirdiṣṭā, rūpaprakṛtireṣā nirdiṣṭā,
rūpānupalabdhireṣā nirdiṣṭā | evaṃ vedanā saṃjñā saṃskārāḥ | "yadvijñānasya pāraṃ
na tadvijñānam" iti vijñānavisaṃyogo hyeṣa nirdiṣṭaḥ | "yathā vijñānasya pāraṃ tathā vijñānam"
iti vijñānasvabhāvanirdeśa eṣa nirdiṣṭaḥ, vijñānayathāvattā vijñānaprakṛtirvijñānānupalabdhireṣā
nirdiṣṭā | "yacca sarvadharmāṇāṃ pāraṃ na te sarvadharmāḥ" iti sarvadharmāṇāmeṣa
visaṃyogo nirdiṣṭaḥ | "yathā ca sarvadharmāṇāṃ pāraṃ tathā sarvadharmāḥ" iti sarvadharmasvabhāvanirdeśa
eṣa nirdiṣṭaḥ, sarvadharmayathāvattā sarvadharmaprakṛtiḥ sarvadharmānupalabdhireṣā
nirdiṣṭā | yathā ca sarvadharmayathāvattā sarvadharmaprakṛtiḥ sarvadharmānupalabdhiḥ,
tathā prajñāpāramitā ||

na hi suvikrāntavikrāmin prajñāpāramitā rūpaniśritā, na vedanāniśritā, na saṃjñāniśritā, na
saṃskāraniśritā, na vijñānaniśritā | nāpi prajñāpāramitā rūpasyādhyātmaṃ vā bahirdhā vā ubhayamantareṇa
vā viprakṛṣṭā sthitā | na vedanāyā na saṃjñāyā na saṃskārāṇām | na vijñānasyādhyātmaṃ
vā bahirdhā vā ubhayamantareṇa vā viprakṛṣṭā sthitā ||

na hi suvikrāntavikrāmin rūpasaṃyuktā prajñāpāramitā, nāpi rūpavisaṃyuktā | na vedanāsaṃyuktā
na saṃskārasaṃyuktā, na vijñānasaṃyuktā prajñāpāramitā | nāpi vijñānavisaṃyuktā prajñāpāramitā
| na hi suvikrāntavikrāmin prajñāpāramitā kenaciddharmeṇa saṃyuktā vā visaṃyuktā vā
||

yā punā rūpasya tathatā avitathatā ananyatathatā yathāvattathatā, iyaṃ prajñāpāramitā | evaṃ
yā vedanāsaṃjñāsaṃskāravijñānatathatā avitathathā ananyatathatā yathāvattathātā, sā prajñāpāramitā
||

rūpamiti suvikrāntavikrāmin rūpāpagatametat | tatkasmāddhetoḥ ? na hi rūpe rūpaṃ saṃvidyate
| yā ca asaṃvidyamānatā, seyaṃ prajñāpāramitā | evaṃ vedanā saṃjñā saṃskārāḥ | vijñānamiti
suvikrāntavikrāmin vijñānāpagatametat | tatkasmāddhetoḥ ? na hi vijñāne vijñānaṃ saṃvidyate
| yā ca asaṃvidyamānatā, seyaṃ prajñāpāramitā ||

rūpasvabhāvāpagataṃ hi suvikrāntavikrāmin rūpam | evaṃ vedanā saṃjñā saṃskārāḥ | vijñānasvabhāvāpagataṃ
hi vijñānam | yā ca apagatasvabhāvatā, iyaṃ prajñāpāramitā | rūpāsvabhāvaṃ hi
rūpam | evaṃ vedanā saṃjñā saṃskārāḥ | vijñānāsvabhāvaṃ hi vijñānam | yā ca asvabhāvatā, iyaṃ
prajñāpāramitā ||

na hi suvikrāntavikrāmin rūpasya rūpaṃ gocaraḥ | na vedanā na saṃjñā na saṃskārāḥ | na vijñānasya
vijñānaṃ gocaraḥ | agocara iti suvikrāntavikrāmin na rūpaṃ rūpaṃ saṃjānīte vā paśyati
vā | yā ca rūpasya ajānanā apaśyanā, iyaṃ prajñāpāramitā | na hi suvikrāntavikrāmin vedanā
saṃjñā saṃskārāḥ na vijñānaṃ (vijñānaṃ) saṃjānīte vā paśyati vā | yā ca vijñānasya ajānanā
apaśyanā, iyaṃ prajñāpāramitā ||

na hi suvikrāntavikrāmin rūpaṃ rūpasvabhāvaṃ jahāti | na vedanā, na saṃjñā, na saṃskārāḥ | na
vijñānaṃ vijñānasvabhāvaṃ jahāti | yā ca asvabhāvaparijñā, iyamucyate prajñāpāramitā | na
hi suvikrāntavikrāmin rūpaṃ rūpaṃ saṃyojayati na visaṃyojayati | yā ca rūpavedanāsaṃjñāsaṃskāravijñānā(nā)masaṃyojanā,
avisaṃyojanā, iyaṃ prajñāpāramitā ||

na hi suvikrāntavikrāmin rūpaṃ hīyate vā vardhate vā | evaṃ vedanā saṃjñā saṃskārāḥ | na vijñānaṃ
hīyate vā vardhate vā | yā ca rūpavedanāsaṃjñāsaṃskāravijñānānāmahāniravṛddhiḥ, iyaṃ
sā prajñāpāramitā ||

na hi suvikrāntavikrāmin rūpaṃ saṃkliśyate vā vyavadāyate vā | evaṃ vedanā saṃjñā saṃskārāḥ
| na vijñānaṃ saṃkliśyate vā vyavadāyate vā | yā ca rūpavedanāsaṃjñāsaṃskāravijñānānāmasaṃkleśatā
avyavadānatā, iyamucyate prajñāpāramitā ||

na hi suvikrāntavikrāmin rūpaṃ viśuddhadharmi nāviśuddhadharmi | evaṃ na vedanā na saṃjñā na
saṃskārāḥ | na vijñānaṃ viśuddhadharmi nāviśuddhadharmi | yā ca rūpavedanāsaṃjñāsaṃskāravijñānānāṃ
na viśuddhadharmatā nāviśuddhadharmatā, iyaṃ prajñāpāramitā ||

na hi suvikrāntavikrāmin rūpaṃ saṃkrāmati vā avakrāmati vā | evaṃ vedanā saṃjñā saṃskārāḥ |
na vijñānaṃ saṃkrāmati vā avakrāmati vā | yā ca rūpavedanāsaṃskāravijñānānāmasaṃkrāntiranavakrāntiḥ,
iyaṃ prajñāpāramitā ||

na hi suvikrāntavikrāmin rūpaṃ saṃyujyate vā visaṃyujyate vā | evaṃ vedanā saṃjñā saṃskārāḥ
| na vijñānaṃ saṃyujyate vā visaṃyujyate vā | yaśca rūpavedanāsaṃjñāsaṃskāravijñānānāmasaṃyogo'visaṃyogaḥ,
iyaṃ sā prajñāpāramitā ||

na hi suvikrāntavikrāmin rūpaṃ cyavate vā upapadyate vā | evaṃ vedanā saṃjñā saṃskārāḥ | na
vijñānaṃ cyavate vā upapadyate vā | yā ca rūpavedanāsaṃjñāsaṃskāravijñānānāmacyutiranupapattiḥ,
iyaṃ prajñāpāramitā ||

na hi suvikrāntavikrāmin rūpaṃ jāyate vā mriyate vā| evaṃ vedanā saṃjñā saṃskārāḥ| na vijñāna
jāyate vā mriyate vā| yā ca rūpavedanāsaṃjñāsaṃskāravedanāvijñānānāmajātiramaraṇam, iyaṃ
prajñāpāramitā ||

na hi suvikrāntavikrāmin rūpaṃ saṃsarati vā saṃsaraṇadharmi vā | evaṃ na vedanā na saṃjñā na
saṃskārāḥ | na vijñānaṃ saṃsarati vā saṃsaraṇadharmi vā | yā ca rūpavedanāsaṃjñāsaṃskāravijñānānāmasaṃsaraṇatā
asaṃsaraṇadharmatā, iyaṃ prajñāpāramitā ||

na hi suvikrāntavikrāmin rūpaṃ kṣīyate vā kṣayadharmi vā| evaṃ na vedanā na saṃjñā na saṃskārāḥ|
na vijñānaṃ kṣīyate vā kṣayadharmi vā| yā ca rūpavedanāsaṃjñāsaṃskāravijñānānāmakṣayatā
akṣayadharmatā, iyaṃ prajñāpāramitā||

na hi suvikrāntavikrāmin rūpaṃ samudayadharmi na nirodhadharmi | evaṃ vedanā saṃjñā saṃskārāḥ
| na vijñānaṃ samudayadharmi na nirodhadharmi | yā ca rūpavedanāsaṃskāravijñānānāmasamudayadharmatā
anirodhadharmatā, iyaṃ prajñāpāramitā ||

na hi suvikrāntavikrāmin rūpamutpādadharmi vā vyayadharmi vā | evaṃ vedanā saṃjñā saṃskārāḥ
| na vijñānamutpādadharmi vā vyayadharmi vā | yā ca rūpavedanāsaṃjñāsaṃskāravijñānānāmanutpādadharmatā
avyayadharmatā, iyaṃ prajñāpāramitā ||

na hi suvikrāntavikrāmin rūpaṃ vipariṇāmadharmi na avipariṇāmadharmi | evaṃ vedanā saṃjñā saṃskārāḥ
| na vijñānaṃ vipariṇāmadharmi na avipariṇāmadharmi | yā ca rūpavedanāsaṃjñāsaṃskāravijñānānāṃ
na vipariṇāmadharmatā na avipariṇāmadharmatā, iyaṃ prajñāpāramitā ||

na hi suvikrāntavikrāmin rūpaṃ nityaṃ vā anityaṃ vā | evaṃ vedanā saṃjñā saṃskārāḥ | na vijñānaṃ
nityaṃ vā anityaṃ vā | yā ca rūpavedanāsaṃjñāsaṃskāravijñānānāṃ na nityatā nāpyanityatā,
iyaṃ prajñāpāramitā ||

na hi suvikrāntavikrāmin rūpaṃ sukhaṃ vā duḥkhaṃ vā | evaṃ vedanā saṃjñā saṃskārāḥ | na vijñānaṃ
sukhaṃ vā duḥkhaṃ vā | yā ca rūpavedanāsaṃjñāsaṃskāravijñānānāṃ nāpi sukhatā nāpyasukhatā,
iyaṃ prajñāpāramitā ||

na hi suvikrāntavikrāmin rūpamātmā vā anātmā vā | evaṃ vedanā saṃjñā saṃskārāḥ | na vijñānamātmā
vā anātmā vā | yā ca rūpavedanāsaṃjñāsaṃskāravijñānānāṃ nāpyātmatā nāpyanātmatā, iyaṃ
prajñāpāramitā ||

na hi suvikrāntavikrāmin rūpaṃ rāgadharmi vā virāgadharmi vā | evaṃ vedanā saṃjñā saṃskārāḥ
| na vijñānaṃ rāgadharmi vā virāgadharmi vā | yā ca rūpavedanāsaṃjñāsaṃskāravijñānānāṃ na
rāgadharmatā nāpi virāgadharmatā, iyaṃ prajñāpāramitā ||

na hi suvikrāntavikrāmin rūpaṃ dveṣadharmi vā adveṣadharmi vā | evaṃ vedanā saṃjñā saṃskārāḥ
| na vijñānaṃ dveṣadharmi vā adveṣadharmi vā | yā ca rūpavedanāsaṃjñāsaṃskāravijñānānāṃ na
dveṣadharmatā nāpi vigatadveṣadharmatā, iyaṃ prajñāpāramitā ||

na hi suvikrāntavikrāmin rūpaṃ mohadharmi vā vigatamohadharmi vā | evaṃ vedanā saṃjñā saṃskārāḥ
| na vijñānaṃ mohadharmi vā vigatamohadharmi vā | yā ca rūpavedanāsaṃjñāsaṃskāravijñānānāṃ
na mohadharmatā nāpi vigatamohadharmatā, iyaṃ prajñāpāramitā ||

na hi suvikrāntavikrāmin rūpasya kaścitkartā vā kārayitā vā | evaṃ vedanāsaṃjñāsaṃskārāṇām |
na vijñānasya kaścitkartā vā kārayitā vā | yā ca rūpavedanāsaṃjñāsaṃskāravijñānānāmakartṛtā
akārayitṛtā, iyaṃ prajñāpāramitā ||

na hi suvikrāntavikrāmin rūpasya kaścidutthāpako vā samutthāpako vā | evaṃ na vedanāyā na saṃjñāyā
na saṃskārāṇām | na vijñānasya kaścidutthāpako vā samutthāpako vā | yā ca rūpavedanāsaṃjñāsaṃskāravijñānānāṃ
notthāpanā va samutthāpanā, iyaṃ prajñāpāramitā ||

na hi suvikrāntavikrāmin rūpasya kaścijjñātā vā jñāpako vā | evaṃ na vedanāsaṃjñāsaṃskārāṇām
| na vijñānasya kaścijjñātā vā jñāpako vā | yā ca rūpavedanāsaṃjñāsaṃskāravijñānānāmajñātṛtā
ajñāpakatā, iyaṃ prajñāpāramitā ||

na hi suvikrāntavikrāmin rūpasya kaścidvedako vā vedayitā vā | evaṃ na vedanāsaṃjñāsaṃskārāṇām
| na vijñānasya kaścidvedako vā vedayitā vā | yā ca rūpavedanāsaṃjñāsaṃskāravijñānānāmavettṛtā
avedanatā, iyaṃ prajñāpāramitā ||

na hi suvikrāntavikrāmin rūpasya kaścijjānako vā paśyako vā | evaṃ na vedanāyā na saṃjñāyā na
saṃskārāṇām | na vijñānasya kaścijjānako vā paśyako vā | yā ca rūpavedanāsaṃjñāsaṃskāravijñānānāmajānanāṃ
apaśyanā, iyaṃ prajñāpāramitā ||

na hi suvikrāntavikrāmin rūpasyocchedatā vā śāśvatatā vā | evaṃ na vedanāyā na saṃjñāyā na saṃskārāṇām
| na vijñānasyocchedatā vā śāśvatatā vā | yā ca rūpavedanāsaṃjñāsaṃskāravijñānānāmanucchedatā
aśāśvatatā, iyaṃ prajñāpāramitā ||

na hi suvikrāntavikrāmin rūpasya anto vā ananto vā | evaṃ na vedanāyā na saṃjñāyā na saṃskārāṇām
| na vijñānasya anto(vā) ananto vā | yā ca rūpavedanāsaṃjñāsaṃskāravijñānānāmantatā nāpyanantatā,
iyaṃ prajñāpāramitā ||

na hi suvikrāntavikrāmin rūpaṃ dṛṣṭigataṃ na dṛṣṭigataprahāṇam | evaṃ na vedanāsaṃjñāsaṃskārāḥ
| na vijñānaṃ dṛṣṭigataṃ na dṛṣṭigataprahāṇam | yacca rūpavedanāsaṃjñāsaṃskāravijñānānāṃ
na dṛṣṭigataṃ na dṛṣṭigataprahāṇam, iyaṃ prajñāpāramitā ||

na hi suvikrāntavikrāmin rūpaṃ tṛṣṇā na tṛṣṇāprahāṇam | evaṃ na vedanā na saṃjñā na saṃskārāḥ
| na vijñānaṃ tṛṣṇā na tṛṣṇāprahāṇam | yā ca rūpavedanāsaṃjñāsaṃskāravijñānānāṃ na tṛṣṇā
na tṛṣṇāprahāṇatā, iyaṃ prajñāpāramitā ||

na hi suvikrāntavikrāmin rūpaṃ kuśalaṃ vā akuśalaṃ vā | evaṃ na vedanā saṃjñā saṃskārāḥ | na
vijñānaṃ kuśalaṃ vā akuśalaṃ vā | yā ca rūpavedanāsaṃjñāsaṃskāravijñānānāṃ na kuśalatā nākuśalatā,
iyaṃ prajñāpāramitā ||

na hi suvikrāntavikrāmin rūpasya gamanaṃ vā āgamanaṃ vā prajñāyate | evaṃ na vedanāyā na saṃjñāyā
na saṃskārāṇām | na vijñānasya gamanaṃ vā āgamanaṃ vā prajñāyate | yatra ca rūpavedanāsaṃjñāsaṃskāravijñānānāṃ
na gatirnāgatiḥ prajñāyate, iyaṃ prajñāpāramitā ||

na hi suvikrāntavikrāmin rūpavedanāsaṃjñāsaṃskāravijñānānāṃ sthitirvā asthitirvā | yā ca rūpavedanāsaṃjñāsaṃskāravedanānāṃ
na sthitirnāpyasthitiḥ, iyaṃ prajñāpāramitā ||

na hi suvikrāntavikrāmin rūpavedanāsaṃjñāsaṃskāravijñānānāmāraṃ vā pāraṃ vā | yā ca rūpavedanāsaṃjñāsaṃskāravijñānānāṃ
nāpyāratā na pāratā, iyaṃ prajñāpāramitā ||

na hi suvikrāntavikrāmin rūpavedanāsaṃjñāsaṃskāravijñānāni śīlaṃ vā dauḥśīlyaṃ vā | yā ca rūpavedanāsaṃjñāsaṃskāravijñānānāmaśīlatā
adauḥśīlyatā, iyaṃ prajñāpāramitā ||

na hi suvikrāntavikrāmin rūpavedanāsaṃjñāsaṃskāravijñānāni anunayo vā pratigho vā | yā ca rūpavedanāsaṃjñāsaṃskāravijñānānāmananunayatā
apratighatā, iyaṃ prajñāpāramitā ||

na hi suvikrāntavikrāmin rūpavedanāsaṃjñāsaṃskāravijñānāni dadati vā pratigṛhṇāti vā | yā ca
rūpavedanāsaṃskāravijñānānāmadānatā apratigrahatā, iyaṃ prajñāpāramitā||

na hi suvikrāntavikrāmin rūpavedanāsaṃjñāsaṃskāravijñānāni kṣāntirvā akṣāntirvā| yā ca rūpavedanāsaṃjñāsaṃskāravijñānānāṃ
nāpi kṣāntirnāpyakṣāntiḥ, iyaṃ prajñāpāramitā ||

na hi suvikrāntavikrāmin rūpavedanāsaṃjñāsaṃskāravijñānāni vīryaṃ vā kausīdyaṃ vā | yā ca rūpavedanāsaṃjñāsaṃskāravijñānānāmavīryatā
akausīdyatā, iyaṃ prajñāpāramitā ||

na hi suvikrāntavikrāmin rūpavedanāsaṃjñāsaṃskāravijñānānāṃ samādhirna vikṣiptacittatā | yā
ca rūpavedanāsaṃjñāsaṃskāravijñānānāṃ na samādhirna vikṣiptacittatā, iyaṃ prajñāpāramitā ||

na hi suvikrāntavikrāmin rūpavedanāsaṃjñāsaṃskāravijñānāni prajñā vā dauṣprajñyaṃ vā | yā ca
rūpavedanāsaṃjñāsaṃskāravijñānānāṃ nāpi prajñatā nāpi dauṣprajñatā, iyaṃ prajñāpāramitā ||

na hi suvikrāntavikrāmin rūpavedanāsaṃjñāsaṃskāravijñānānāni viparyāsā vā aviparyāsā vā | yā
ca rūpavedanāsaṃjñāsaṃskāravijñānānāṃ nāpi viparyāsatā nāpyaviparyāsatā, iyaṃ prajñāpāramitā
||

na hi suvikrāntavikrāmin rūpavedanāsaṃjñāsaṃskāravijñānāni smṛtyupasthānāni vā asmṛtyupasthānāni
vā | yā ca rūpavedanāsaṃjñāsaṃskāravijñānānāṃ nāpi smṛtirnāpyasmṛtiḥ, iyaṃ prajñāpāramitā
||

na hi suvikrāntavikrāmin rūpavedanāsaṃjñāsaṃskāravijñānāni samyakprahāṇāni vā asamyakprahāṇāni
vā | yā ca rūpavedanāsaṃjñāsaṃskāravijñānānāṃ nāpi samyakprahāṇatā nāpyasamyakprahāṇatā,
iyaṃ prajñāpāramitā ||

na hi suvikrāntavikrāmin rūpavedanāsaṃjñāsaṃskāravijñānāni ṛddhipādā vā apramāṇāni vā | yā ca
rūpavedanāsaṃjñāsaṃskāravijñānānāṃ nāpi ṛddhipādatā nāpyapramāṇatā, iyaṃ prajñāpāramitā
||

na hi suvikrāntavikrāmin rūpavedanāsaṃjñāsaṃskāravijñānāni indriyāṇi vā balabodhyaṅgamārgaṃ
vā | yā ca rūpavedanāsaṃjñāsaṃskāravijñānānāṃ nendriyatā na balabodhyaṅgamārgatā, iyaṃ prajñāpāramitā
||

na hi suvikrāntavikrāmin rūpavedanāsaṃjñāsaṃskāravijñānāni vidyā vā vimuktirvā | yā ca rūpavedanāsaṃjñāsaṃskāravijñānānāṃ
na vidyatā na vimuktitā, iyaṃ prajñāpāramitā ||

na hi suvikrāntavikrāmin rūpavedanāsaṃjñāsaṃskāravijñānāni dhyānavimokṣasamādhisamāpattyabhijñā
vā nāpyanabhijñā vā | yā ca rūpavedanāsaṃjñāsaṃskāravijñānānāṃ na dhyānavimokṣasamādhisamāpattitā
nāpyabhijñatā nāpyanabhijñatā, iyaṃ prajñāpāramitā ||

na hi suvikrāntavikrāmin rūpavedanāsaṃjñāsaṃskāravijñānāni śūnyatā vā animittaṃ vā apraṇihitaṃ
vā | yā ca rūpavedanāsaṃjñāsaṃskāravijñānānāṃ na śūnyatā nānimittatā nāpraṇihitatā, iyaṃ
prajñāpāramitā ||

na hi suvikrāntavikrāmin rūpavedanāsaṃjñāsaṃskāravijñānāni saṃskṛtāni vā asaṃskṛtāni vā | yā
ca rūpavedanāsaṃjñāsaṃskāravijñānānāṃ nāpi saṃskṛtatā nāpyasaṃskṛtatā, iyaṃ prajñāpāramitā
||

na hi suvikrāntavikrāmin rūpavedanāsaṃjñāsaṃskāravijñānāni saṅgo vā asaṅgo vā | yā ca rūpavedanāsaṃjñāsaṃskāravijñānānāṃ
nāpi saṅgatā nāpyasaṅgatā, iyaṃ prajñāpāramitā ||

na hi suvikrāntavikrāmin rūpavedanāsaṃjñāsaṃskāravijñānāni jñānaṃ vā ajñānaṃ vā | yā ca rūpavedanāsaṃjñāsaṃskāravijñānānāṃ
nāpi jñānatā nāpyajñānatā, iyaṃ prajñāpāramitā ||

na hi suvikrāntavikrāmin rūpavedanāsaṃjñāsaṃskāravijñānāni manyanā vā spandanā vā prapañcanā
vā | yā ca rūpavedanāsaṃjñāsaṃskāravijñānānāmanyanatā aspandanatā aprapañcatā, iyaṃ prajñāpāramitā
||

na hi suvikrāntavikrāmin rūpavedanāsaṃjñāsaṃskāravijñānāni saṃjñā nāsaṃjñā | yā ca rūpavedanāsaṃjñāsaṃskāravijñānānāṃ
nāpi saṃjñatā nāpyasaṃjñatā, iyaṃ prajñāpāramitā ||

na hi suvikrāntavikrāmin rūpavedanāsaṃjñāsaṃskāravijñānāni upaśāntāni vā anupaśāntāni vā | yā
ca rūpavedanāsaṃjñāsaṃskāravijñānānāṃ nāpyupaśāntirnāpyanupaśāntiḥ, iyaṃ prajñāpāramitā
||

na hi suvikrāntavikrāmin rūpavedanāsaṃjñāsaṃskāravijñānānāṃ nirvṛttirna anirvṛttiḥ | yā ca rūpavedanāsaṃjñāsaṃskāravijñānānāṃ
nāpi nirvṛttirnāpyanirvṛttiḥ, iyaṃ prajñāpāramitā ||

na hi suvikrāntavikrāmin yaḥ pañcānāṃ skandhānāmabhinirvṛttiparyāpannanirdeśaḥ, sā prajñāpāramitā
| yā punaḥ pañcaskandhānāmabhinirvṛttiparyāpannanirdeśasya tathatā avitathatā ananyatathatā
yāvattathatā, iyaṃ prajñāpāramitā ||

na hi suvikrāntavikrāmin yo dhātvāyatanapratītyasamutpādābhinirvṛttiparyāpannanirdeśaḥ, sā prajñāpāramitā
| yā punardhātvāyatanapratītyasamutpādābhinirvṛttiparyāpannanirdeśasya tathatā
avitathatā ananyatathatā yāvattathatā, iyaṃ prajñāpāramitā ||

na hi suvikrāntavikrāmin yo viparyāsanīvaraṇābhinirvṛttiparyāpannanirdeśaḥ, sā prajñāpāramitā
| yā punarviparyāsanīvaraṇābhinirvṛttiparyāpannanirdeśasya tathatā avitathatā ananyatathatā
yāvattathatā, iyaṃ prajñāpāramitā ||

na hi suvikrāntavikrāmin yaḥ ṣaṭtriṃśattṛṣṇācaritābhinirvṛttiparyāpannanirdeśaḥ, sā prajñāpāramitā
| yā punaḥ ṣaṭtriṃśattṛṣṇācaritābhinirvṛttiparyāpannanirdeśasya tathatā avitathatā
ananyatathatā yāvattathatā, iyaṃ prajñāpāramitā ||

na hi suvikrāntavikrāmin yo dhyānavimokṣasamādhisamāpattinirdeśaḥ, sā prajñāpāramitā | yā punardhyānavimokṣasamādhisamāpattinirdeśasya
tathatā avitathatā ananyatathatā yāvattathatā,
iyaṃ prajñāpāramitā ||

na hi suvikrāntavikrāmin yaḥ pañcānāmabhijñānāṃ nirdeśaḥ, sā prajñāpāramitā | yā punaḥ pañcānāmabhijñānāṃ
nirdeśasya tathatā avitathatā ananyatathatā yāvattathatā, iyaṃ prajñāpāramitā
||

na hi suvikrāntavikrāmin yaḥ saṃskṛtaparyāpannānāṃ laukikānāṃ sarveṣāṃ kuśalākuśalānāṃ dharmāṇāmabhinirvṛttiparyāpannanirdeśaḥ,
sā prajñāpāramitā | yā punasteṣāṃ nirdeśasya tathatā avitathatā
ananyatathatā yāvattathatā, iyaṃ prajñāpāramitā ||

na hi suvikrāntavikrāmin yaḥ smṛtyupasthānasamyakprahāṇarddhipādendriyabalabodhyaṅgamārgābhinirvṛttiparyāpannanirdeśaḥ,
sā prajñāpāramitā | yā punaḥ smṛtyupasthānasamyakprahāṇarddhipādendriyabalabodhyaṅgamārgābhinirvṛttiparyāpannanirdeśasya
tathatā avitathatā ananyatathatā
yāvattathatā, iyaṃ prajñāpāramitā ||

na hi suvikrāntavikrāmin yaścaturāryasatyanirdeśaḥ, sā prajñāpāramitā | yā punaścaturāryasatyanirdeśasya
tathatā avitathatā ananyatathatā yāvattathatā, iyaṃ prajñāpāramitā ||

na hi suvikrāntavikrāmin yaḥ śīlasamādhiprajñāvimuktivimuktijñānadarśanaviśuddhinirdeśaḥ, sā
prajñāpāramitā | yā punaḥ śīlasamādhiprajñāvimuktijñānadarśanaviśuddhinirdeśasya tathatā
avitathatā ananyatathatā yāvattathatā, iyaṃ prajñāpāramitā ||

na hi suvikrāntavikrāmin yo'saṃskṛtaparyāpannānāṃ lokottarāṇāmaniśritānāmanāsravānāṃ dharmāṇāṃ
nirdeśaḥ, sā prajñāpāramitā | yā punarasaṃskṛtaparyāpannānāṃ lokottarāṇāmaniśritānāmanāsravāṇāṃ
dharmāṇāṃ nirdeśasya tathatā avitathatā ananyatathatā yāvattathatā, iyaṃ prajñāpāramitā
||

na hi suvikrāntavikrāmin yaḥ śūnyatānimittāpraṇihitānutpādānabhisaṃskṛtadharmasya nirdeśaḥ,
sā prajñāpāramitā | yā punaḥ śūnyatānimittāpraṇihitānutpādānabhisaṃskṛtadharmanirdeśasya tathatā
avitathatā ananyatathatā yāvattathatā, iyaṃ prajñāpāramitā ||

na hi suvikrāntavikrāmin yo vidyāvimuktivirāganirodhanirvāṇanirdeśaḥ, sā prajñāpāramitā | yā
punarvidyāvimuktivirāganirodhanirvāṇanirdeśasya tathatā avitathatā ananyatathatā yāvattathatā,
iyaṃ prajñāpāramitā ||

tatkasmāddhetoḥ ? na hi suvikrāntavikrāmin rūpaparyāpannā prajñāpāramitā | evaṃ na vedanā na
saṃjñā na saṃskārāḥ | na vijñānaparyāpannā prajñāpāramitā | na pṛthivyaptejovāyvākāśaparyāpannā
prajñāpāramitā | na kāmadhātu-na rūpadhātu-nārūpadhātuparyāpannā prajñāpāramitā| na
saṃskṛtāsaṃskṛtadharmaparyāpannā prajñāpāramitā| na laukikalokottarasāsravānāsravadharmaparyāpannā
prajñāpāramitā | na kuśalākuśaladharmaparyāpannā prajñāpāramitā | na sattvadhātuparyāpannānāsattvadhātuparyāpannā
prajñāpāramitā | nāpyebhirdharmairvinirmuktā prajñāpāramitā
||

na hi suvikrāntavikrāmin prajñāpāramitā kasmiṃściddharme paryāpannā nāpyaparyāpannā | yā ca
paryāpannāparyāpannānāṃ dharmāṇāṃ tathatā avitathatā ananyatathatā yāvattathatā, iyaṃ prajñāpāramitā
||

tathateti suvikrāntavikrāmin kasyaitadadhivacanam ? na hyete suvikrāntavikrāmin tathā dharmā
yathā bālapṛthagjanairupalabdhāḥ, na cānyathā | yathā dharmāstathāgataistathāgataśrāvakairbodhisattvaiśca
dṛṣṭāḥ, tathaiva te sarvadharmāḥ, tathatā avitathatā ananyatathatā yāvattathatā,
tenocyate tathateti | ayaṃ suvikrāntavikrāmin bodhisattvānāṃ mahāsattvānāṃ prajñāpāramitānirdeśaḥ
||

na khalu punariyaṃ suvikrāntavikrāmin prajñāpāramitā kasyaciddharmasya hānāya vā vivṛddhaye
vā pratyupasthitā, nāpi kasyaciddharmasya saṃyogāya vā visaṃyogāya vā, ūnatvāya vā pūrṇatvāya
vā, apacayāya vā upacayāya vā, saṃkrāntaye vā avakrāntaye vā, utpādāya vā nirodhāya vā,
saṃkleśāya vā vyavadānāya vā, pravṛttaye vā nivṛttaye vā, samudayāya vā astaṃgamāya vā,
salakṣaṇāya vā alakṣaṇāya vā, samatāyai vā visamatāyai vā, saṃvṛtyai vā paramārthāya vā, sukhāya
vā duḥkhāya vā, nityatāyai vā anityatāyai vā, śubhatāyai vā aśubhatāyai vā, ātmatāyai
vā anātmatāyai vā, satyatāyai vā mṛṣatāyai vā, kartṛtvena vā akartṛtvena vā, kāraṇatvena
vā akāraṇatvena vā, saṃbhavāya vā asaṃbhavāya vā, svabhāvatāyai vā asvabhāvatāyai vā, cyutaye
vā upapattaye vā, jāyate vā ajāyate vā, abhinirvṛttaye vā anabhinirvṛtaye vā, upapattaye
vā upapattisamucchedāya vā, sāmagryai vā visāmagryai vā, sarāgāya vā virāgāya vā, sadoṣāya
vā vigatadoṣāya vā, samohāya vā vigatamohāya vā, viparyāsāya vā aviparyāsāya vā, ārambaṇāya
vā anārambaṇāya vā, kṣayāya vā akṣayāya vā, jñānāya vā ajñānāya vā, nīcatvāya vā uccatvāya
vā, upakārāya vā nirūpakārāya vā, gamanāya vā āgamanāya vā, astitvāya vā nāstitvāya
vā, anunayāya vā pratighāya vā, ālokāya vā andhakārāya vā, kausīdyāya vā vīryārambhāya
vā, śūnyatāyai vā aśūnyatāyai vā, nimittatāyai vā animittatāyai vā, praṇidhānāya vā apraṇidhānāya
vā, abhisaṃskārāya vā anabhisaṃskārāya vā, antardhānāya vā anantardhānāya vā, vidyāyai
vā vimuktaye vā, śāntatāyai vā anupaśāntatāyai vā, nirvṛttaye vā anabhinirvṛttaye vā,
yoniśāya vā ayoniśāya vā, parijñāyai vā aparijñāyai vā, niryāṇāya vā aniryāṇāya vā, vinayāya
vā avinayāya vā, śīlāya vā dauḥśīlyāya vā, vikṣiptatāyai vā avikṣiptatāyai vā, prajñatāyai
vā duṣprajñatāyai vā, vijñānāya vā avijñānāya vā, sthitaye vā asthitaye vā, sabhāgatāyai
vā visabhāgatāyai vā, bhavāya vā vibhavāya vā, prāptaye vā aprāptaye vā, abhisamayāya
vā anabhisamayāya vā, sākṣātkriyāyai vā asākṣātkriyāyai vā, prativedhāya vā aprativedhāya
vā pratyupasthitā iti ||

(prajñāpāramitāyāṃ) tathatāparivarto nāma tṛtīyaḥ ||

