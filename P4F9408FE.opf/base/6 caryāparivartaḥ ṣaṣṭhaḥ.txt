 |

atha khalu bhagavān suvikrāntavikrāmiṇaṃ bodhisattvaṃ mahāsattvametadavocat-iha khalu suvikrāntavikrāmin
bodhisattvo mahāsattvaḥ prajñāpāramitāyāṃ caranna kvaciddharme carati | tatkasmāddhetoḥ
? sarvadharmā hi suvikrāntavikrāmin viparyāsasamutthitāḥ, abhūtā asanto mithyā
vitathāḥ | tadyathā suvikrāntavikrāmin kasmiṃściddharme carati, viparyāse sa carati | viparyāse
caran na bhūte carati | na ca suvikrāntavikrāmin bodhisattvo viparyāsacaryāprabhāvitaḥ,
abhūtacaryāprabhāvito vā | nāpi viparyāse vā abhūte vā caran bodhisattvaḥ prajñāpāramitāyāṃ
carati | yaśca viparyāsaḥ, so'bhūtaḥ | na tatra kāciccaryā, tena tatra bodhisattvo na
carati | viparyāsa iti suvikrāntavikrāmin vitathaḥ | eṣa bālapṛthagjanairgṛhītaḥ | na tathā
yaiste te dharmāḥ | ye ca na tathā yathā gṛhītāḥ, sa ucyate'viparyāso'tra bhūta iti |
na hi suvikrāntavikrāmin bodhisattvo mahāsattvo viparyāse vā abhūte vā carati | bhūtavādīti
suvikrāntavikrāmin bodhisattvo'viparyāsacārī | yatra ca bhūtamaviparyāsaḥ, tatra ca na kāciccaryā
| tenocyate- acaryā bodhisattvacaryeti | sarvacaryāsamucchinnā hi suvikrāntavikrāmin
bodhisattvacaryā | sā na śakyā ādarśayitum-iyaṃ vā bodhisattvacaryā, anena vā bodhisattvacaryā,
iha vā bodhisattvacaryā, ito vā bodhisattvacaryeti | naivaṃ bodhisattvacaryā prabhāvitā
| sarvacaryāvinivṛttaye hi bodhisattvā bodhisattvacaryāṃ caranti pṛthagjanacaryāvinivṛttaye
śrāvakacaryāvinivṛtaye pratyekabuddhacaryāvinivṛttaye | ye'pi te suvikrāntavikrāmin
buddhadharmāḥ, teṣvapi bodhisattvā na caranti nābhiniviśante-ime vā te bodhisattvadharmāḥ,
iha vā te bodhisattvadharmāḥ, anena vā te bodhisattvadharmāḥ, asya vā te bodhisattvadharmā
iti | evamapi suvikrāntavikrāmin bodhisattvo na carati | sarvā eṣāṃ suvikrāntavikrāmin
vikalpacaryā | na bodhisattvo vikalpe carati nāvikalpe | sarvavikalpaprahīṇā hi bodhisattvacaryā
| kalpa iti suvikrāntavikrāmin vikalpanaiṣā sarvadharmāṇām | na hi śakyāḥ sarvadharmāḥ
kalpayitum | akalpitā hi sarvadharmāḥ | tadyo dharmaṃ kalpayati, sa vikalpayati |
na hi suvikrāntavikrāmin dharmaḥ kalpo vā vikalpo vā | kalpa iti suvikrāntavikrāmin eṣa eko'ntaḥ,
vikalpa iti dvitīyo'ntaḥ | na ca suvikrāntavikrāmin bodhisattvo'nte carati, nāpyanante
| yo naiva ante na anante carati, sa madhyaṃ na samanupaśyati | madhyamapi suvikrāntavikrāmin
samanupaśyan madhye caran anta eva carati | na hi suvikrāntavikrāmin madhyasya kāciccaryā
(vā kiṃci)ddarśanaṃ vā(nidarśanaṃ vā) | madhyamiti suvikrāntavikrāmin nāpi āryāṣṭāṅgamārgasyaitadadhivacanam
| na ca suvikrāntavikrāmin āryāṣṭāṅgo mārgaḥ kasyaciddharmasyopalambhena
pratyupasthitaḥ, nāpi kasyaciddharmasya samanupaśyanatayā ||

api tu yasmin samaye suvikrāntavikrāmin bodhisattvo na kaṃciddharmaṃ bhāvayati na vibhāvayati,
tadā pratiprasrabdhamārga ityucyate | sa sarvadharmān na bhāvayanna vibhāvayan bhāvanāsamatikrānto
dharmasamatāmanuprāpnoti, yayā dharmasamatayā mārgasaṃjñāpyasya na pravartate,
kutaḥ punarmārgaṃ drakṣyati ? pratiprasrabdhamārga iti suvikrāntavikrāmin arhataḥ kṣīṇāsravasyaitadbhikṣoradhivacanam
| tatkasmāddhetoḥ ? vibhāvito hi sa mārgo na bhāvito na vibhāvitaḥ
| tenocyate vibhāvita iti | vibhāvanāpi tatra nāsti, tenocyate vibhāvita iti | vigatā
tasya bhāvanā, tenocyate vibhāvaneti | sacetkhalu punaḥ suvikrāntavikrāmin bhāvanā syādvibhāvanā
vā, sā punarupalabhyate, nāsyā vibhāvanā syāt | vibhāvaneti suvikrāntavikrāmin vigatā
asyāṃ bhāvaneti vibhāvanā, bhāvo'syā vigata iti, tenocyate vibhāvaneti, na punaryathocyate
| tatkasmāt ? avyāhārā hi vibhāvanā, vigama eṣa vibhāvanā | katamo vigamaḥ ? yato viparyāsasya
asamutthānaṃ yadabhūtasyāsamutthānam | na hi suvikrāntavikrāmin viparyāso viparyāsaṃ
samutthāpayati | asamutthita eṣa viparyāsaḥ | na hi tatra kiṃcitsamutthānam | yadi tatra
kiṃcitsamutthānamabhaviṣyat, nocyeta | yasmādabhūtasamutthitaḥ, tasmāducyate viparyāsa
iti | aviparyāstā hi suvikrāntavikrāmin sarvadharmā bodhisattvenānubuddhāḥ | tatkasmāddhetoḥ
? jñāto hi tena viparyāso'bhūta iti | na viparyāse viparyāsaḥ saṃvidyate | yena viparyāso'bhūto
jñātaḥ, na viparyāse viparyāsaḥ saṃvidyate, tena aviparyastāḥ sarvadharmāḥ samanubuddhāḥ
| yaśca aviparyāsasyānubodhaḥ, na tatra bhūyo viparyāsaḥ | yatra (na) kaścidviparyāsaḥ,
tatra na kāciccaryā | sarvā hi suvikrāntavikrāmin caryā sā caryāsamutthānā | caryāvikalpādviparyāsaḥ
| bodhisattvastu caryāyāṃ na vikalpayati | tena sārdhamaviparyāsaḥ sthita
ityucyate | yaśca aviparyastaḥ, sa na kvacidbhūyaścarati | tenocyate acaryā bodhisattvacareti
| acaryeti suvikrāntavikrāmin yanna kvaciddharme carati na vicarati na caryālakṣaṇaṃ
saṃdarśayati, iyamucyate bodhisattvacaryeti | ya evaṃ carati, sa carati prajñāpāramitāyām
||

na hi suvikrāntavikrāmin bodhisattvo rūpārambaṇe caraṃścarati prajñāpāramitāyām, na vedanāsaṃjñāsaṃskāravijñānārambaṇe
caraṃścarati prajñāpāramitāyām | tatkasmāddhetoḥ ? sarvārambaṇāni
hi tena viviktāni vijñātāni | yaśca vivekaḥ, na tatra kāciccaryā | tenocyate acaryā bodhisattvacaryeti
| na hi suvikrāntavikrāmin bodhisattvaścakṣurārambaṇe caraṃścarati prajñāpāramitāyām,
na śrotraghrāṇajihvākāyamanaārambaṇe caraṃścarati prajñāpāramitāyām | tatkasmāddheto?
sarvārambaṇāni hi tena abhūtāni jñātāni | yaśca sarvārambaṇāni abhūtānīti jānāti,
nāsau kvaciccarati | tenocyate acaryā bodhisattvacaryeti | na hi suvikrāntavikrāmin bodhisattvo
rūpaśabdagandharasaspraṣṭavyadharmārambaṇe caraṃścarati prajñāpāramitāyām | tatkasmāddhetoḥ
? sarvārambaṇāni hi tena viparyāsasamutthitāni jñātāni | yaśca viparyāsaḥ, so'bhūtaḥ
parijñātaḥ | yena viparyāsaḥ abhūtaḥ parijñātaḥ, sa na kasmiṃścidārambaṇe carati | tenocyate
acaryā bodhisattvacaryeti | na hi suvikrāntavikrāmin bodhisattvo nāmarūpārambaṇe caraṃścarati
prajñāpāramitāyām | tatkasmāddhetoḥ ? sarvārambaṇāni hi tena anārambaṇānītyanubuddhāni
| yena ca sarvārambaṇāni anārambaṇānītyanubuddhāni, sa na kvacidārambaṇe carati | tenocyate
acaryā bodhisattvacaryeti | na hi suvikrāntavikrāmin bodhi(sattvā mahāsattvāḥ) sattvārambaṇe
(ca ātmārambaṇe) ca carantaścaranti prajñāpāramitāyām | tatkasmāddhetoḥ ? parijñātā
hi taiḥ sattvasaṃjñā ca ātmasaṃjñā ca-abhūtaiṣā sattvasaṃjñā ca ātmasaṃjñā ceti | yaiśca
abhūtā sattvasaṃjñā ca ātmasaṃjñā ca jñātā, na te kasyāṃciccaryāyāṃ caranti | ye na kasyāciccaryāyāṃ
caranti, tena ca caryā apagatā | tenocyate acaryā bodhisattvacaryeti | ye
na suvikrāntavikrāmin bodhisattvā jīvasaṃjñāyāṃ vā poṣapuruṣapudgalamanujamānavotthāpakasamutthāpakakārakakārayitṛvedakavedayitṛsaṃjñāyāṃ
jñātṛjñāpakasaṃjñāyāṃ carantaḥ prajñāpāramitāyāṃ
caranti | tatkasmāddhetoḥ ? vibhāvitā hi taiḥ sarvasaṃjñāḥ | yaiśca vibhāvitāḥ sarvasaṃjñāḥ,
na te bhūyaḥ kasyāṃcitsaṃjñāyāṃ caranti | tenocyate acaryā bodhisattvacaryeti |
na hi suvikrāntavikrāmin bodhisattvā viparyāsairvā dṛṣṭigatairvā nīvaraṇairvā carantaścaranti
prajñāpāramitāyām | nāpi viparyāsadṛṣṭigatanīvaraṇārambaṇeṣu carantaścaranti prajñāpāramitāyām
| tatkasmāddhetoḥ ? parijñātāni hi tairviparyāsadṛṣṭigatanīvaraṇārambaṇāni | yā ca
parijñā, sā acaryā | tenocyate acaryā bodhisattvacaryeti | na hi suvikrāntavikrāmin bodhisattvāḥ
pratītyasamutpādārambaṇe carantaścaranti prajñāpāramitāyām | tatkasmāddhetoḥ ? parijñāto
hi taiḥ pratītyasamutpādaḥ, parijñātaṃ pratītyasamutpādasyārambaṇam | yā ca parijñā
pratītyasamutpādasya pratītyasamutpādārambaṇasya ca, tatra na kāciccaryā | tenocyate acaryā
bodhisattvacaryeti | na hi suvikrāntavikrāmin bodhisattvāḥ kāmadhātvārambaṇe carantaścaranti
prajñāpāramitāyām | na rūpārūpyadhātvārambaṇe vā carantaścaranti prajñāpāramitāyām
| tatkasmāddhetoḥ ? vibhāvitāni hi taiḥ kāmadhāturūpadhātvārūpyadhātvārambaṇāni | yā ca kāmadhāturūpadhātvārūpyadhātvārambaṇavibhāvanā,
na tasyāḥ kāciccaryā | tenocyate acaryā bodhisattvacaryeti
| na hi suvikrāntavikrāmin bodhisattvā dānamātsaryaśīladauḥśīlyārambaṇe carantaścaranti
prajñāpāramitāyām | tatkasya hetoḥ ? parijñātaṃ hi tairdānamātsaryaśīladauḥśīlyārambaṇam
| yā ca parijñā dānamātsaryaśīladauḥśīlyārambaṇasya, tasyāṃ na kāciccaryā | tenocyate
acaryā bodhisattvacaryeti | na hi suvikrāntavikrāmin bodhisattvāḥ kṣāntivyāpādavīryakausīdyadhyānavikṣepaprajñādauṣprajñyārambaṇe
carantaścaranti prajñāpāramitāyām | tatkasmāddhetoḥ
? parijñātāni hi taiḥ sarvārambaṇāni | yā ca parijñā sarvārambaṇānām, tatra na kāciccaryā
| tenocyate acaryā bodhisattvacaryeti | na hi suvikrāntavikrāmin bodhisattvā aviparyāsasamyakprahāṇasmṛtyupasthānāpramāṇārambaṇe
carantaścaranti prajñāpāramitāyām | tatkasmāddhetoḥ
? sarvārambaṇāni hi tairvaśikāni jñātāni | yā ca vaśikā ārambaṇaparijñā, tasyā
na kāciccaryā | tenocyate acaryā bodhisattvacaryeti | na hi suvikrāntavikrāmin bodhisattvā
indriyabalabodhyaṅgadhyānasamādhisamāpattyārambaṇe carantaścaranti prajñāpāramitāyām | tatkasmāddhetoḥ
? vibhāvitāni hi tairindriyabalabodhyaṅgadhyānasamādhisamāpattyārambaṇāni |
yā ca vibhāvanā, tasyā na kāciccaryā | tenocyate acaryā bodhisattvacaryeti | na hi suvikrāntavikrāmin
bodhisattvā duḥkhasamudayanirodhamārgārambaṇe carantaścaranti prajñāpāramitāyām
| tatkasmāddhetoḥ ? vibhāvitāni hi tairduḥkhasamudayanirodhamārgārambaṇāni | yā ca vibhāvanā,
na tasyāṃ kācidbhāvanā, na ca tasyāṃ bhūyaḥ kāciccaryā | tenocyate acaryā bodhisattvacaryeti
| na hi suvikrāntavikrāmin bodhisattvā vidyāvimuktyārambaṇe carantaścaranti prajñāpāramitāyām
| tatkasmāddhetoḥ ? vibhāvitaṃ hi tairvidyāvimuktyārambaṇam | yā ca vibhāvanā,
na tatra kāciccaryā | tenocyate acaryā bodhisattvacaryeti | na hi suvikrāntavikrāmin bodhisattvā
anutpādārambaṇe vā kṣayārambaṇe vā anabhisaṃskārārambaṇe vā carantaścaranti prajñāpāramitāyām
| tatkasmāddhetoḥ ? vibhāvitaṃ hi tairanutpādakṣayānabhisaṃskārārambaṇam | yā
ca vibhāvanā, na tatra kācidbhūyaścaryā | tenocyate acaryā bodhisattvacaryeti | na hi suvikrāntavikrāmin
bodhisattvāḥ pṛthivyaptejovāyvākāśārambaṇe carantaścaranti prajñāpāramitāyām
| tatkasmāddhetoḥ ? vibhāvitāni hi taiḥ pṛthivyaptejovāyvākāśārambaṇāni | yā ca vibhāvanā,
na tatra kāciccaryā | tenocyate acaryā bodhisattvacaryeti | na hi suvikrāntavikrāmin bodhisattvāḥ
śrāvakapratyekabuddhabhūmyārambaṇe carantaścaranti prajñāpāramitāyām | tatkasmāddhetoḥ
? vibhāvitāni hi taiḥ śrāvakapratyekabuddhabhūmyārambaṇāni | yā ca vibhāvanā, na
tatra kāciccaryā | tenocyate acaryā bodhisattvacaryeti | na hi suvikrāntavikrāmin bodhisattvāḥ
śrāvakapratyekabuddhadharmārambaṇe carantaścaranti prajñāpāramitāyām | tatkasmāddhetoḥ
? vibhāvitāni hi taiḥ śrāvakapratyekabuddhadharmārambaṇāni | yā ca vibhāvanā, na tatra kāciccaryā
| tenocyate acaryā bodhisattvacaryeti | na hi suvikrāntavikrāmin nirvāṇārambaṇe
bodhisattvāścarantaścaranti prajñāpāramitāyām | tatkasmāddhetoḥ ? parijñātaṃ hi tairbhavati
nirvāṇārambaṇam | yā ca parijñā, na tatra kāciccaryā | tenocyate acaryā bodhisattvacaryeti
| na hi suvikrāntavikrāmin bodhisattvā lakṣaṇapariśuddhyārambaṇe carantaścaranti prajñāpāramitāyām,
na buddhakṣetrapariśuddhyārambaṇe carantaḥ, na śrāvakasaṃpadārambaṇe carantaḥ,
na bodhisattvasaṃpadārambaṇe carantaścaranti prajñāpāramitāyām | tatkasmāddhetoḥ ? vibhāvitāni
hi tairlakṣaṇapariśuddhyārambaṇam, buddhakṣetrapariśuddhyārambaṇam, śrāvakasaṃpadārambaṇam,
bodhisattvasaṃpadārambaṇam | yā ca vibhāvanā, na tatra kāciccaryā | tenocyate acaryā
bodhisattvacaryeti | evaṃ carantaḥ suvikrāntavikrāmin bodhisattvāścaranti prajñāpāramitāyām
| iyaṃ bodhisattvasya prajñāpāramitāyāṃ carataḥ sarvārambaṇapari(jñā)caryā, sarvārambaṇavibhāvanācaryā
yaduta prajñāpāramitācaryā ||

evaṃ caran suvikrāntavikrāmin bodhisattvo rūpārambaṇapariśuddhāvapi na carati | evaṃ vedanāsaṃjñāsaṃskāravijñānārambaṇapariśuddhāvapi
na carati | tatkasmāddhetoḥ ? prakṛtipariśuddhaṃ
hi tena rūpārambaṇaṃ parijñātam | evaṃ vedanāsaṃjñāsaṃskāravijñānārambaṇaṃ parijñātam | yā
evaṃ caryā, iyaṃ bodhisattvasya prajñāpāramitācaryā | evaṃ caran suvikrāntavikrāmin bodhisattvo
na cakṣurārambaṇaviśuddhau carati, na śrotraghrāṇajihvākāyamanaārambaṇaviśuddhau carati
| tatkasmāddhetoḥ ? prakṛtipariśuddhaṃ hi tena yāvanmanaārambaṇaṃ parijñātam | yā evaṃ
caryā, iyaṃ bodhisattvasya prajñāpāramitācaryā | evaṃ caran suvikrāntavikrāmin bodhisattvo
na rūpaśabdagandharasaspraṣṭavyadharmārambaṇaviśuddhāvapi carati | tatkasmāddhetoḥ ? prakṛtipariśuddhaṃ
hi tena yāvaddharmārambaṇaṃ parijñātam | yā evaṃ caryā, iyaṃ bodhisattvasya
prajñāpāramitācaryā | evaṃ caran suvikrāntavikrāmin bodhisattvo na nāmarūpārambaṇaviśuddhāvapi
carati | tatkasmāddhetoḥ ? prakṛtipariśuddhaṃ hi tena nāmarūpārambaṇaṃ parijñātam
| yā evaṃ caryā, iyaṃ bodhisattvasya prajñāpāramitācaryā | evaṃ caran suvikrāntavikrāmin
bodhisattvo nātmasattvārambaṇaviśuddhāvapi carati | tatkasmāddhetoḥ ? parijñātā hi tena ātmasattvārambaṇaprakṛtiparijñā
| yā evaṃ caryā, iyaṃ bodhisattvasya prajñāpāramitācaryā | evaṃ
caran suvikrāntavikrāmin bodhisattvo na jīvabhavapudgalakārakakārayitrutthāpakasamutthāpakavedakavedayitṛdraṣṭrārambaṇapariśuddhāvapi
carati | tatkasmāddhetoḥ ? prakṛtipariśuddhaṃ
hi tena jīvabhavapudgalakārakakārayitrutthāpakasamutthāpakavedakavedayitṛdraṣṭrārambaṇaṃ
parijñātam | yā evaṃ caryā, bodhisattvasyeyaṃ prajñāpāramitācaryā | evaṃ caran suvikrāntavikrāmin
bodhisattvo na viparyāsadṛṣṭigatārambaṇapariśuddhāvapi carati | tatkasya hetoḥ
? prakṛtipariśuddhaṃ hi tena viparyāsadṛṣṭigatārambaṇaṃ parijñātam | yā evaṃ caryā, iyaṃ bodhisattvasya
prajñāpāramitācaryā | evaṃ caran suvikrāntavikrāmin bodhisattvo na nīvaraṇārambaṇaviśuddhāvapi
carati | tatkasmāddhetoḥ ? prakṛtipariśuddhaṃ hi nīvaraṇārambaṇaṃ parijñātam
| evaṃ caran suvikrāntavikrāmin bodhisattvo na pratītyasamutpādārambaṇaviśuddhāvapi
carati | tatkasmāddhetoḥ ? prakṛtipariśuddhaṃ hi tena pratītyasamutpādārambaṇaṃ parijñātam
| evaṃ caran suvikrāntavikrāmin bodhisattvo na kāmadhāturūpadhātvārūpyadhātvārambaṇaviśuddhāvapi
carati | tatkasmāddhetoḥ ? prakṛtipariśuddhaṃ hi tena kāmadhāturūpadhātvārūpyadhātvārambaṇaṃ
parijñātam | evaṃ caran suvikrāntavikrāmin bodhisattvo na dānamātsaryaśīladauḥśīlyārambaṇaviśuddhāvapi
carati | tatkasmāddhetoḥ ? prakṛtipariśuddhaṃ hi tena dānamātsaryaśīladauḥśīlyārambaṇaṃ
parijñātam | evaṃ caran suvikrāntavikrāmin bodhisattvo na kṣāntivyāpādavīryakausīdyadhyānavikṣepaprajñādauṣprajñyārambaṇaviśuddhāvapi
carati | tatkasmāddhetoḥ
? prakṛtipariśuddhaṃ hi tena kṣāntivyāpādavīryakausīdyadhyānavikṣepaprajñādauṣprajñyārambaṇaṃ
parijñātam | evaṃ caran suvikrāntavikrāmin bodhisattvo nātītānāgatapratyutpannārambaṇaviśuddhapi
carati| tatkasmāddhetoḥ? prakṛtipariśuddhāni hi tena atītānāgatapratyutpannārambaṇāni
parijñātāni | evaṃ caran suvikrāntavikrāmin bodhisattvo nāsaṅgāvaraṇaviśuddhāvapi
carati | tatkasmāddhetoḥ ? prakṛtipariśuddhaṃ hi tena asaṅgārambaṇaṃ parijñātam | evaṃ caran
suvikrāntavikrāmin bodhisattvo nābhijñārambaṇaviśuddhāvapi carati | tatkasmāddhetoḥ ? prakṛtipariśuddhaṃ
hi tenābhijñārambaṇaṃ parijñātam | evaṃ caran suvikrāntavikrāmin bodhisattvo
na sarvajñatārambaṇaviśuddhāvapi carati | tatkasmāddhetoḥ ? prakṛtipariśuddhaṃ hi tena
sarvajñatārambaṇaṃ parijñātam | evaṃ caran suvikrāntavikrāmin bodhisattvaścarati prajñāpāramitāyām,
yanna kasyāṃcidārambaṇaviśuddhau carati | tatkasmāddhetoḥ ? prakṛtipariśuddhatvātsarvārambaṇānām
| iyaṃ suvikrāntavikrāmin bodhisattvasya mahāsattvasya sarvārambaṇaprakṛtipariśuddhiḥ
prajñāpāramitāyāṃ carataḥ ||

evaṃ caran suvikrāntavikrāmin bodhisattvaḥ idaṃ rūpamiti na samanupaśyati, anena rūpamiti na
samanupaśyati, asya rūpamiti na samanupaśyati, asmādrūpamiti na samanupaśyati | sa evaṃ rūpamasamanupaśyan
na rūpamutkṣipati na nikṣipati, na rūpamutpādayati na nirodhayati, na rūpe
carati na vicarati, na rūpārambaṇe carati na vicarati | evaṃ caran suvikrāntavikrāmin bodhisattvaścarati
prajñāpāramitāyām | evamime vedanāsaṃjñāsaṃskārāḥ, idaṃ vijñānamiti na samanupaśyati,
anena vijñānamiti na samanupaśyati, asya vijñānamiti na samanupaśyati, asmādvijñānamiti
na samanupaśyati | sa evaṃ vijñānamasamanupaśyan na vijñānamutkṣipati na nikṣipati,
na vijñānamutpādayati na nirodhayati, na vijñāne carati na vicarati, na vijñānārambaṇe
carati na vicarati | evaṃ suvikrāntavikrāmin bodhisattvaścarati prajñāpāramitāyām ||

punaraparaṃ suvikrāntavikrāmin evaṃ caran bodhisattvo na rūpamatītamiti carati, na rūpamanāgatamiti
carati, na rūpaṃ pratyutpannamiti carati | evaṃ na vedanāsaṃjñāsaṃskārāḥ | na vijñānamatītamiti
carati, na anāgatam, na pratyutpannam ||

na rūpamātmeti carati, na rūpamātmīyamiti carati | evaṃ na vedanāsaṃjñāsaṃskārāḥ | na vijñānamātmeti
carati, na vijñānamātmīyamiti carati | na rūpaṃ duḥkhamiti carati | evaṃ na vedanāsaṃjñāsaṃskārāḥ
| na vijñānaṃ duḥkhamiti carati | na rūpaṃ mama nānyeṣāmiti carati | evaṃ
na vedanāsaṃjñāsaṃskārāḥ | na vijñānaṃ mama nānyeṣāmiti carati | evaṃ caran suvikrāntavikrāmin
bodhisattvaścarati prajñāpāramitāyām ||

punaraparaṃ suvikrāntavikrāmin bodhisattvaḥ prajñāpāramitāyāṃ caran na rūpasamudaye carati,
na rūpanirodhe carati, na rūpaṃ gambhīramiti carati, na rūpamuttānamiti carati, na rūpaṃ śūnyamiti
carati, na rūpamaśūnyamiti carati, na rūpaṃ nimittamiti carati, na rūpamanimittamiti
carati, na rūpaṃ praṇihitamiti carati, rūpamapraṇihitamiti carati, na rūpamabhisaṃskāramiti
carati, na rūpamanabhisasṃkāramiti carati | evaṃ vedanāsaṃjñāsaṃskārāḥ | na vijñānasamudaye
carati, na vijñānanirodhe carati, na vijñānaṃ gambhīramiti carati, na vijñānamuttānamiti
carati, na vijñānaṃ śūnyamiti carati, na vijñānamaśūnyamiti carati, na vijñānaṃ nimittamiti
carati, na vijñānamanimittamiti carati, na vijñānaṃ praṇihitamiti carati, na vijñānapraṇihitamiti
carati, na vijñānamabhisaṃskāramiti carati, na vijñānamabhisaṃskāramiti carati
| tatkasmāddhetoḥ ? sarvāṇyetāni suvikrāntavikrāmin manyitāni spanditāni prapañcitāni
tṛṣṇāgatāni | ahaṃ carāmīti spanditametat, iha carāmīti prapañcitametat, anena carāmīti
tṛṣṇāgatametat, asmiṃścarāmīti manyitametat | tatra suvikrāntavikrāmin bodhisattvāḥ sarvāṇyetāni
manyitaspanditaprapañcitāni tṛṣṇāgatāni jñātvā sarvājñānasamuddhātān na kaṃciddharmaṃ
manyante, amanyamānā na kvaciccaranti, na kvacidālīyante | te anālayā asaṃyogā avisaṃyogā
na kvacidutthāpayanti, na samutthāpayanti | ayaṃ suvikrāntavikrāmin bodhisattvasya sarvamanyanāsamuddhātaḥ
prajñāpāramitāyāṃ carataḥ ||

punaraparaṃ suvikrāntavikrāmin bodhisattvaḥ evaṃ prajñāpāramitāyaṃ caran na rūpaṃ nityaṃ nānityamiti
carati, na rūpaṃ śūnyaṃ nāśūnyamiti carati, na rūpaṃ māyopamamiti carati, na rūpaṃ
svapnopamamiti carati, na rūpaṃ pratibhāsopamamiti carati, na rūpaṃ pratiśrutkopamamiti
carati | evaṃ vedanā saṃjñā saṃskārāḥ | na vijñānaṃ nityaṃ nānityamiti carati, na vijñānaṃ
śūnyaṃ nāśūnyamiti carati, na vijñānaṃ māyopamamiti carati, na vijñānaṃ svapnopamamiti carati,
na vijñānaṃ pratibhāsopamamiti carati, na vijñānaṃ pratiśrutkopamamiti carati | tatkasya
hetoḥ ? sarvāṇyetāni suvikrāntavikrāmin vitarkitāni vicaritāni caritavicaritāni | tatra
suvikrāntavikrāmin bodhisattvaḥ etāni sarvāṇi vitarkitāni vicaritāni caritavicaritāni jñātvā
sarvacaryāsamuddhātāya sarvacaryāparijñāyai prajñāpāramitāyāṃ carati | ayaṃ suvikrāntavikrāmin
bodhisattvasya sarvacaryānirdeśaḥ ||

evamukte suvikrāntavikrāmī bodhisattvo bhagavantometadavocat-acintyeyaṃ bhagavan bodhisattvasya
prajñāpāramitācaryā | bhagavānāha-evametat suvikrāntavikrāmin | rūpācintyatayā acintyeyaṃ
bodhisattvasya prajñāpāramitācaryā | evaṃ vedanāsaṃjñāsaṃskāravijñānācintyatayā acintyeyaṃ
bodhisattvasya prajñāpāramitācaryā | nāmarūpācintyatayā acintyeyaṃ bodhisattvasya prajñāpāramitācaryā
| pratītyasamutpādācintyatayā saṃkleśācintyatayā acintyeyaṃ bodhisattvasya
prajñāpāramitācaryā | karmavipākācintyatayā acintyeyaṃ bodhisattvasya prajñāpāramitācaryā
| sārācintyatayā acintyeyaṃ bodhi(sattva)sya prajñāpāramitācaryā | viparyāsācintyatayā acintyeyaṃ
bodhisattvasya prajñāpāramitācaryā, dṛṣṭigatācintyatayā acintyeyaṃ bodhisattvasya
prajñāpāramitācaryā | kāmadhātvacintyatayā, rūpadhātvacintyatayā, ārūpyadhātvacintyatayā
acintyeyaṃ bodhisattvasya prajñāpāramitācaryā | ātmācintyatayā, sattvācintyatayā, dānācintyatayā,
mātsaryācintyatayā, śīlācintyatayā, dauḥśīlyācintyatayā, kṣāntyacintyatayā, vyāpādācintyatayā,
vīryācintyatayā, kausīdyācintyatayā, dhyānācintyatayā vikṣepācintyatayā, prajñācintyatayā,
dauṣprajñyācintyatayā acintyā bodhisattvasya prajñāpāramitācaryā | rāgadveṣamohācintyatayā
acintyeyaṃ bodhisattvasya prajñāpāramitācaryā | smṛtyupasthānācintyatayā samyakprahāṇāviparyāsarddhipādācintyatayā
acintyeyaṃ bodhisattvasya prajñāpāramitācaryā | indriyabalabodhyaṅgasamādhisamāpattyacintyatayā
acintyeyaṃ bodhisattvasya prajñāpāramitācaryā
| gatyacintyatayā acintyeyaṃ bodhisattvasya prajñāpāramitācaryā | duḥkhasamudayanirodhamārgācintyatayā
acintyeyaṃ bodhisattvasya prajñāpāramitācaryā | vidyāvimuktyacintyatayā, kṣayajñānānutpādajñānābhisaṃskārajñānācintyatayā
acintyeyaṃ bodhisattvasya prajñāpāramitācaryā
| śrāvakabhūmipratyekabuddhabhūmyacintyatayā acintyeyaṃ bodhisattvasya prajñāpāramitācaryā
| śrāvakapratyekabuddhadharmācintyatayā acintyeyaṃ bodhisattvasya prajñāpāramitācaryā|
abhijñācintyatayā, atītānāgatapratyutpannajñānācintyatayā acintyā bodhisattvasya prajñāpāramitācaryā
| asaṅgajñānācintyatayā, nirvāṇācintyatayā, buddhadharmācintyatayā acintyeyaṃ
bodhisattvasya prajñāpāramitācaryā | tatkasmāddhetoḥ ? na hi suvikrāntavikrāmin bodhisattvasya
prajñāpāramitācaryā cittajanikā, tenocyate acintyeti ||

cittasyotpāda iti suvikrāntavikrāmin viparyāsa eṣaḥ | cittaṃ cittajamiti suvikrāntavikrāmiṃścetasaḥ
pratiṣedha eṣaḥ | na hi suvikrāntavikrāmin yā cittasya prakṛtiḥ sā utpadyate jā jāyate
vā | viparyāsasaṃprayuktaṃ suvikrāntavikrāmiṃścittamutpadyate | tatra cittamapi vivṛtam,
yena viparyāsenotpadyate tadati vivṛtam | na punaḥ suvikrāntavikrāmin bālapṛthagjanā jānanti
vivṛtaṃ cittamiti | yatrāpyutpadyeta tadapi vivṛtam, yenāpyutpadyeta tadapi vivṛtamiti
| te cittavivekamajānantaḥ, ārambaṇavivekamajānantaḥ abhiniviśante - ahaṃ cittam, mama
cittam, asya cittam, asmāccittamiti | te cittamabhiniviśya kuśalamiti vā abhiniviśante, akuśalamiti
vā abhiniviśante | sukhamiti vā abhiniviśante, duḥkhamiti vā abhiniviśante | uccheda
ityabhiniviśante, śāścata ityabhiniviśante, dṛṣṭigata ityabhiniviśante, nīvaraṇa ityabhiniviniśante
| dānamātsaryaśīladauḥśīlyamityabhiniviśante | dharmadhātukāmadhāturūpadhātvārūpyadhātumityabhiniviniśante,
pratītyasamutpādamityabhiniviśante, nāmarūpamityabhiniviśante,
rāgadveṣamohamityabhiniviśante | īrṣyāmātsaryamityabhiniviśante | asmimānamityabhiniviśante
| duḥkhamityabhiniviśante | samudayamityabhiniviśante | nirodhamityabhiniviśante
| mārgamityabhiniviśante | smṛtyupasthānamityabhiniviśante | samyakprahāṇāviparyāsarddhipādendriyabalabodhyaṅgānītyabhiniviśante
| dhyānavimokṣasamādhisamāpattīnapyabhiniviśante |
anutpādakṣayānabhisaṃskāramityabhiniviśante | śrāvakapratyekabuddhabhūmimabhiniviśante | śrāvakapratyekabuddhadharmānapyabhiniviśante
| mārgamityabhiniviśante | abhijñāmapyabhiniviśante
| nirvāṇamapyabhiniviśante | buddhajñānamapyabhiniviśante | lakṣaṇānyapyabhiniviśante
| pratyekabuddhasaṃpadamapyabhiniviśante | bodhisattvasaṃpadamapyabhiniviśante ||

tatra suvikrāntavikrāmin bodhisattvaḥ imānevaṃrūpānabhiniveśān sattvānāṃ viparyāsacittajān samanupaśyan
na kvacidviparyāse cittamutpādayati | tatkasmāddhetoḥ ? cittāpagatā hi prajñāpāramitā
| yā ca cittasya prakṛtiprabhāsvaratā prakṛtipariśuddhatā, tatra na kāciccittasyotpattiḥ
| ārambaṇe sati suvikrāntavikrāmin bālapṛthagjanāścittamutpādayanti | tatra bodhisattvo'pyārambaṇaṃ
prajānannapi cittasyotpattiṃ prajānāti - kutaścittamutpadyate ? sa evaṃ pratyavekṣate-prakṛtiprabhāsvaramidaṃ
cittam | tasyaivaṃ bhavati-ārambaṇaṃ pratītya cittamutpadyate
iti | sa ārambaṇaṃ parijñāya na cittamutpādayati nāpi nirodhayati | tasya taccittaṃ
prabhāsvaraṃ bhavati asaṃkliṣṭaṃ kamanīyaṃ pariśuddham | sa cittānutpādasthito na kaṃciddharmamutpādayati
na nirodhayati | iyaṃ suvikrāntavikrāmin cittānutpādaparijñā prajñāpāramitāyāṃ
carataḥ | ya evaṃ carati bodhisattvaḥ, sa prajñāpāramitāyāṃ carati | tasyaivaṃ carato
naivaṃ bhavati-ahaṃ carāmi prajñāpāramitāyām, asyāṃ carāmi prajñāpāramitāyām, anena carāmi
prajñāpāramitāyām, asmāccarāmi prajñāpāramitāyāmiti | sacetpunaḥ saṃjānīte-iyaṃ prajñāpāramitā,
anena prajñāpāramitā, asya vā prajñāpāramiteti, na carati prajñāpāramitāyām | atha
tāmapi prajñāpāramitāṃ na samanupaśyati nopalabhate-ahaṃ carāmi prajñāpāramitāyāmiti na
carati, carati prajñāpāramitāyām ||

evamukte suvikrāntavikrāmī bodhisattvo mahāsattvo bhagavantametadavocat-anuttareyaṃ caryā bhagavan
bodhisattvasya yaduta prajñāpāramitācaryā | prabhāsvareyaṃ bhagavan bodhisattvasya
caryā yaduta prajñāpāramitācaryā | niruttareyaṃ bhagavan bodhisattvasya caryā yaduta prajñāpāramitācaryā
| atyadbhuteyaṃ bhagavan bodhisattvasya caryā yaduta prajñāpāramitācaryā |
anavakrānteyaṃ bhagavan bodhisattvasya caryā māreṇa vā māraparṣadbhirvā anyairvā punaḥ kaiścinnimittacaritairupalambhacaritairātmadṛṣṭibhiḥ
sattvadṛṣṭibhirjīvadṛṣṭibhiḥ pudgaladṛṣṭibhirbhavadṛṣṭibhirvibhavadṛṣṭibhirucchedadṛṣṭibhiḥ
śāścatadṛṣṭibhiḥ satkāyadṛṣṭibhiḥ skandhadṛṣṭibhirdhātudṛṣṭibhirāyatanadṛṣṭibhirbuddhadṛṣṭibhirdharmadṛṣṭibhiḥ
saṃghadṛṣṭibhirnirvāṇadṛṣṭibhiḥ
prāptasaṃprajñairvā adhimānikairvā rāgadveṣamohacaritairvā viparyāsacaritairvā
utpathonmārgaprasthitairvā anākramaṇīyā | sarvalokābhyudayacaryeyaṃ bhagavan bodhisattvasya
caryā yaduta prajñāpāramitācaryā ||

evamukte bhagavān suvikrāntavikrāmiṇaṃ bodhisattvaṃ mahāsattvametadavocat-evametat suvikrāntavikrāmin,
evametat | anavakrāntacaryeyaṃ bodhisattvasya māreṇa vā mārakāyikairvā devaputrairmāraparṣadā
vā, antaśo nirvāṇadṛṣṭikairapi nirvāṇābhiniviṣṭairvā anākramaṇīyā sarvabālapṛthagjanairvā
| yā bodhisattvānāmiyaṃ suvikrāntavikrāmiṃścaryā, neyaṃ caryā bālapṛthagjanānām
| nāpīyaṃ caryā śaikṣāśaikṣāṇāṃ śrāvakayānīyānām, nāpi pratyekabuddhayānīyānām | sacet
suvikrāntavikrāmin iyaṃ caryā śrāvakayānīyānāṃ vā pratyekabuddhayānīyānāṃ vā abhaviṣyat,
na teṣāṃ kaścidvyavahāro'bhaviṣyat-śrāvakayānīyā vā pratyekabuddhayānīyā veti | bodhisattvā
evābhaviṣyan, te'pi tathāgatā vā caturvaiśāradyaprāptā abhaviṣyan | yasmāttarhi suvikrāntavikrāmin
na śrāvakayānīyānāṃ va pratyekabuddhayānīyānāmiyaṃ caryā, tasmātte na bodhisattvā
iti saṃkhyāṃ gacchanti, na ca tathāgatā bhavanti caturvaiśāradyaprāptāḥ | vaiśāradyabhūmiriyaṃ
suvikrāntavikrāmin dharme, neyaṃ prajñāpāramitācaryā | evaṃ carantaḥ suvikrāntavikrāmin
bodhisattvāḥ kṣipraṃ caturvaiśāradyatāmanuprāpnuvanti, anabhisaṃbuddhā eva yāvadanuttarāṃ
samyaksaṃbodhiṃ praṇidhānavaśena ca buddhānāṃ ca bhagavatāmadhiṣṭhānavaśena | na hi
suvikrāntavikrāmin śrāvakayānikānāṃ vā pratyekabuddhayānikānāṃ vā caturvaiśāradyaṃ bhavati,
nāpi tathāgatasteṣāṃ caturvaiśāradyamadhitiṣṭhati | bodhisattvabhūmireṣā suvikrāntavikrāmin
yasyāṃ caturvaiśāradyamanuprāpyate praṇidhānavaśena | tatkasmāddhetoḥ ? prajñāpāramitāyāṃ
suvikrāntavikrāmiṃścaranto bodhisattvāḥ catasraḥ pratisaṃvido'nuprāpnuvanti | katamāścatasraḥ
? yaduta arthapratisaṃvidaṃ dharmapratisaṃvidaṃ niruktipratisaṃvidaṃ pratibhānapratisaṃvidam
| ābhiścatasṛbhiḥ pratisaṃvidbhiḥ samanvāgatā anabhisaṃbuddhā eva praṇidhānavaśena
vaiśāradyāni pratigṛhṇanti | tathāgatā api tān kuśalamūlasamanvāgatāniti viditvā prajñāpāramitābhūmyanuprāptāniti
viditvā adhitiṣṭhanti caturvaiśāradyena | tasmāttarhi suvikrāntavikrāmin
bodhisattvena catasraḥ pratisaṃvido'nuprāptukāmena kṣipraṃ caturvaiśāradyakuśalena
bhavitukāmena prajñāpāramitāyāṃ śikṣitavyaṃ caritavyam ||

punaraparaṃ suvikrāntavikrāmin bodhisattvaḥ prajñāpāramitāyāṃ caran sarvadharmāṇāṃ hetuṃ ca
samudayaṃ ca astaṃgamaṃ ca nirodhaṃ ca pravidhyati na kaṃciddharmam, yatprajñāpāramitāyāṃ
na yojayati | sarvadharmāṇāṃ hetusamudayanirodhamārgalakṣaṇaṃ prajānāti | teṣāṃ hetusamudayanirodhamārgalakṣaṇaṃ
prajānan na rūpaṃ prabhāvayati na vibhāvayati | evaṃ vedanāsaṃjñāsaṃskārān
| na vijñānaṃ bhāvayati na vibhāvayati | na nāmarūpaṃ bhāvayati na vibhāvayati | na
saṃkleśavyavadānaṃ bhāvayati na vibhāvayati | na viparyāsadṛṣṭigatanīvaraṇāni bhāvayati
na vibhāvayati| na rāgadveṣamohān bhāvayati na vibhāvayati | na kāmadhātuṃ na rūpadhātuṃ nārūpyadhātuṃ
bhāvayati na vibhāvayati | na sattvadhātuṃ nātmadhātuṃ bhāvayati na vibhāvayati
| nocchedadṛṣṭiṃ na śāśvatadṛṣṭiṃ bhāvayati na vibhāvayati | na dānamātsaryaṃ bhāvayati
na vibhāvayati | na śīladauḥśīlyaṃ bhāvayati na vibhāvayati | na kṣāntivyāpādaṃ bhāvayati
na vibhāvayati | va vīryakausīdyaṃ na dhyānavikṣepaṃ na prajñādauṣprajñyaṃ bhāvayati na vibhāvayati
| na smṛtyupasthānasamyakprahāṇāviparyāsarddhipādāpramāṇāni bhāvayati na vibhāvayati
| nendriyabalabodhyaṅgasamādhisamāpattīrbhāvayati na vibhāvayati | na pratītyasamutpādaṃ
bhāvayati na vibhāvayati | na duḥkhasamudayanirodhamārgān bhāvayati na vibhāvayati |
nānutpādajñānaṃ na kṣayajñānaṃ nābhisaṃskārajñānaṃ bhāvayati na vibhāvayati | na pṛthagjanabhūmiṃ
bhāvayati na vibhāvayati | na śrāvakabhūmiṃ na pratyekabuddhabhūmiṃ bhāvayati na vibhāvayati
| na pṛthagjanadharmān na śrāvakadharmān na pratyekabuddhadharmān (na bodhisattvadharmabuddhadharmān)
bhāvayati na vibhāvayati | na śamathaṃ na vidarśanāṃ bhāvayati na vibhāvayati
| na nirvāṇaṃ bhāvayati na vibhāvayati | nātītānāgatapratyutpannajñānadarśanaṃ
bhāvayati na vibhāvayati | na saṅgatāṃ bhāvayati na vibhāvayati | nāsaṅgatāṃ bhāvayati na
vibhāvayati | na buddhajñānaṃ bhāvayati na vibhāvayati | na buddhavaiśāradyāni bhāvayati na
vibhāvayati | tatkasmāddhetoḥ ? abhāvyāni hi suvikrāntavikrāmin rūpavedanāsajñāsaṃskāravijñānāni
| abhāvyāni nāmarūpaviparyāsadṛṣṭigatasmṛtyupasthānasamyakprahāṇarddhipādāviparyāsāpramāṇendriyabala-bodhyaṅgasamādhisamāpattyabhijñākṣayajñānābhisaṃskārajñānāni
| abhāvyā
pṛthagjanabhūmiḥ, abhāvyāḥ śrāvakapratyekabuddhabodhisattvabhūmayaḥ, abhāvyāḥ pṛthagjanaśrāvakapratyekabuddhadharmāḥ,
abhāvyaṃ nirvāṇam, abhāvyamatītānāgatapratyutpannajñānadarśanam,
abhāvyamasaṅgajñānadarśanam, abhāvyamanāsaṅgajñānadarśanam, abhāvyaṃ samyaksaṃbuddhajñānam
| tatkasmāddhetoḥ ? na hi suvikrāntavikrāmin kācidasti bhāvapariniṣpattiḥ | abhūtā hyete
sarva eva vyavahārāḥ | nātra kaścitsvabhāvaḥ | abhāvasvabhāvā hi suvikrāntavikrāmin sarvadharmāḥ,
abhūtā asaṃbhūtāḥ | tatkasmāddhetoḥ ? yo hi viparyāsaḥ so'bhūtaḥ | viparyāsasamutthitāḥ
sarvadharmāḥ | yo hi viparyāsaḥ, so'bhāvaḥ | bhāvāpagatā hi suvikrāntavikrāmin sarvadharmāḥ
| bhāvo nopalabhyate'svabhāvatvāt | abhāva iti suvikrāntavikrāmin abhūtaḥ | so'saṃbhūtaḥ,
tenocyate abhāva iti | asatparidīpanaiṣā suvikrāntavikrāmin abhāva iti | yaśca
abhāva, tatra na bhāvanā na vibhāvanā | viparyāsasamutthitatayā hi suvikrāntavikrāmin sattvā
bhāvayanti ca vibhāvayanti ca | na tatra kiṃcidbhāvyam | tatkasmāddhetoḥ ? abhāvasvabhāvā
hi suvikrāntavikrāmin sarvadharmāḥ, bhāvāpagatā vastvasattvāt | na tatra kiṃcidbhāvyam
| yasmin samaye suvikrāntavikrāmin bodhisattva evaṃ dharmeṣu dharmānudarśī viharan prajñāpāramitāyāṃ
caran na kaṃciddharmaṃ bhāvayati na vibhāvayati, iyamucyate prajñāpāramitābhāvaneti
| evaṃ carata evaṃ viharataḥ suvikrāntavikrāmin bodhisattvasya mahāsattvasya prajñāpāramitābhāvanā
paripūriṃ gacchati ||

punaraparaṃ suvikrāntavikrāmin bodhisattvasya mahāsattvasya prajñāpāramitāyāṃ carato na rūpasaṃprayoganimittaṃ
cittamutpadyate | na vedanā, na saṃjñā, na saṃskāraḥ | na vijñānasaṃprayoganimittaṃ
cittamutpadyate | na khilasahagataṃ cittamutpadyate | na vyāpādasahagataṃ cittamutpadyate
| na mātsaryasahagataṃ cittamutpadyate | na saṃkleśasahagataṃ cittamutpadyate
| na kausīdyasahagataṃ cittamutpadyate | na vikṣepasahagataṃ cittamutpadyate | na dauṣprajñyasahagataṃ
cittamutpadyate | na kāmasahagataṃ cittamutpadyate | na rūpārambaṇābhiniveśasahagataṃ
cittamutpadyate | nābhidhyāsahagataṃ cittamutpadyate | na paiśunyasahagataṃ cittamutpadyate
| na mithyādṛṣṭisahagataṃ cittamutpadyate | na bhogābhiniveśasahagataṃ cittamutpadyate
| naiśvaryābhiṣvaṅgasahagataṃ cittamutpadyate | na mahākulopapattyabhiṣvaṅgasahagataṃ
cittamutpadyate | na devopapattyabhiṣvaṅgasahagataṃ cittamutpadyate | na kāmadhātvabhiṣvaṅgasahagataṃ
cittamutpadyate | na rūpārūpyadhātvabhiṣvaṅgasahagataṃ cittamutpadyate |
na śrāvakabhūmau cittamutpadyate | na pratyekabuddhabhūmau cittamutpadyate | na bodhisattvacaryābhiniveśābhiṣvaṅgasahagataṃ
cittamutpadyate | nāntaśo nīvaraṇadṛṣṭisahagatamapi cittamutpadyate
| so'nayā cittaviśuddhyā samanvāgataḥ sattvān maitryā spharati karuṇayā muditayopekṣayā
| sattvasaṃjñā cānena vibhāvitā bhavati, na ca sattvasaṃjñāyāṃ tiṣṭhati, na caināṃścaturo
brāhmyān vihārānabhiniviśate, prājñaśca bhavatyupāyakauśalyasamanvāgataḥ | tasyaibhirdharmaiḥ
samanvāgatasya prajñāpāramitāyāṃ carataḥ kṣipraṃ prajñāpāramitābhāvanā paripūriṃ
gacchati | sa evaṃ prajñāpāramitāṃ bhāvayan na rūpamupaiti, nopādatte | na vedanāṃ na
saṃjñāṃ na saṃskārān | na vijñānamupaiti, nopādatte | na viparyāsanīvaraṇadṛṣṭigatānyupaiti,
nopādatte | na kāmadhātuṃ na rūpadhātuṃ nārūpyadhātumupaiti, nopādatte | nocchedaśāśvatamupaitī,
nopādatte | na pratītyasamutpādamupaiti, nopādatte | na pṛthivyaptejovāyudhātumupaiti,
nopādatte | na rāgadveṣamohānupaiti, nopādatte | nā dānamātsaryaśīladauḥśīlyamupaiti,
nopādatte | na kṣāntivyāpādavīryakausīdyadhyānavikṣepaprajñādauṣprajñyamupaiti, nopādatte
| na smṛtyupasthānasamyakprahāṇāviparyāsāpramāṇarddhipādānupaiti, nopādatte | nendriyabalabodhyaṅgadhyānavimokṣasamāpattīrupaiti,
nopādatte | nābhijñāmupaiti, nopādatte | na duḥkhasamudayanirodhamārgānupaiti,
nopādatte | nānutpādajñānakṣayajñānābhisaṃskārajñānānyupaiti,
nopādatte | nātmadhātuṃ na sattvadhātuṃ na dharmadhātumupaiti nopādatte | na pṛthagjanaśrāvakapratyekabuddhasamyaksaṃbuddhabhūmimupaiti,
nopādatte | na pṛthagjanadharmān, na śrāvakadharmān
na pratyekabuddhadharmānupaiti, nopādatte | nātītānāgatapratyutpannajñānadarśanamupaiti,
nopādatte | nāsaṅgajñānadarśanamupaiti, nopādatte | na buddhajñānabalavaiśāradyānyupaiti,
nopādatte | na nīvaraṇānyupaiti, nopādatte | tatkasmāddhetoḥ ? sarvadharmā hi
suvikrāntavikrāmin anupagatā anupādattāḥ, na kenacidupagatāḥ | na hi suvikrāntavikrāmin kaściddharma
upādātavyo nāpi kenacidupādattaḥ | tatkasmāddhetoḥ ? nātra kiṃcidupādātavyaṃ nopādānīyaṃ
vā | tatkasmāddhetoḥ ? asārakā hi suvikrāntavikrāmin sarvadharmā māyopamatayā |
vaśitā hi sarvadharmāḥ sārānupalabdhitaḥ | pratibhāsasamā hi sarvadharmā agrāhyatāmupādāya
| riktakā hi sarvadharmāḥ svabhāvāsattvāt | phenapiṇḍopamā hi sarvadharmā avimardanakṣamatvāt
| budbudopamā hi sarvadharmā utpannabhaṅgavilīnatāmupādāya| marīcyupamā hi sarvadharmā
viparyāsasamutthānatāmupādāya | kadalīgarbhopamā hi sarvadharmāḥ sārāsattāmupādāya | udakacandrasadṛśā
hi sarvadharmā agrāhyatāmupādāya indrāyudharaṅgasadṛśā hi sarvadharmā asatparikalpanatāmupādāya
| nirīhakā hi sarvadharmā asamutthāpanatāmupādāya | riktamuṣṭisamā hi
sarvadharmā vaśikasvabhāvalakṣaṇatayā | tatra suvikrāntavikrāmin bodhisattvaḥ evaṃ sarvadharmān
samanupaśyan na kaṃciddharmamupaiti nopādatte, nādhitiṣṭhati, nādhyavasāya tiṣṭhati
| iyaṃ suvikrāntavikrāmin bodhisattvasya sarvadharmaśraddadhānatā anadhiṣṭhānatā anadhyavasānatā
anabhiṣvaṅgatā prajñāpāramitāyāṃ carataḥ | evaṃ carataḥ suvikrāntavikrāmin bodhisattvasya
prajñāpāramitābhāvanā paripūriṃ gacchati ||

punaraparaṃ suvikrāntavikrāmin evaṃ śikṣamāṇo bodhisattvo na rūpe śikṣate, na rūpasamatikramāya
śikṣate | na vedanāyāṃ na saṃjñāyāṃ na saṃskāreṣu | na vijñāne śikṣate na vijñānasamatikramāya
śikṣate | na rūpotpattau śikṣate, na rūpanirodhe śikṣate | evaṃ na vedanā na saṃjñā
na saṃskārāḥ | na vijñānotpattau śikṣate, na vijñānanirodhe śikṣate | na rūpavinayāya śikṣate
nāvinayāya | evaṃ na vedanāsaṃjñāsaṃskāravijñānavinayāya śikṣate nāvinayāya| na rūpasya
saṃkrāntaye śikṣate nāvakrāntaye | na sthitaye śikṣate nāsthitaye | evaṃ na vedanāsaṃjñāsaṃskāravijñānānāṃ
saṃkrāntaye śikṣate nāvakrāntaye, na sthitaye śikṣate nāsthitaye | evaṃ
śikṣamāṇaḥ suvikrāntavikrāmin bodhisattvo na rūpanityatāyāṃ śikṣate, na rūpasukhatāyāṃ
śikṣate, na rūpaduḥkhatāyāṃ śikṣate na rūpaśubhatāyām, na rūpānātmatāyāṃ śikṣate | na vedanāsaṃjñāsaṃskārāḥ,
na vijñānanityatāyāṃ śikṣate, na vijñānasukhatāyāṃ śikṣate, na vijñānaduḥkhatāyām,
na vijñānaśubhatāyāṃ na vijñānātmatāyāṃ śikṣate| evaṃ śikṣamāṇaḥ suvikrāntavikrāmin
bodhisattvo na rūpātītārambaṇe carati, rūpānāgatārambaṇe carati, na rūpapratyutpannārambaṇe
carati | na vedanā, na saṃjñā, na saṃskārāḥ | na vijñānātītārambaṇe carati, nānāgatārambaṇe
carati, na pratyutpannārambaṇe carati | evaṃ caran suvikrāntavikrāmin bodhisattvo'tītaṃ
śūnyākāreṇa śāntākāreṇa anātmākāreṇa pratyavekṣate-yadatītaṃ tacchūnyam, evaṃ śāntamanātmeti
| evamapi [na] carati | anāgataṃ śūnyākāreṇa śāntākāreṇa anātmākāreṇa pratyavekṣate-yadatītaṃ
tacchūnyaṃ śāntamanātmeti | evamapi (na) carati | pratyutpannaṃ śūnyākāreṇa
śāntākāreṇa anātmākāreṇa pratyavekṣate-yatpratyutpannaṃ tacchūnyaṃ śāntamanātmeti | evamapi
(na) carati | atītaṃ śūnyaṃ śāntamanātmanā vā anātmīyena vā anityena vā adhruveṇa vā aśāśvatena
vā vipariṇāmadharmiṇā vā, evamapi na carati | anāgataṃ śūnyaṃ śāntamanātmanā vā
anātmīyena vā anityena vā adhruveṇa vā aśāśvatena vā vipariṇāmadharmiṇā vā, evamapi na carati
| pratyutpannaṃ śūnyaṃ śāntamanātmanā vā anātmīyena vā anityena vā adhruveṇa vā aśāśvatena
vā vipariṇāmadharmiṇā veti, evamapi na carati | evaṃ carataḥ suvikrāntavikrāmin bodhisattvasya
prajñāpāramitābhāvanā paripūriṃ gacchati| evaṃ carataḥ suvikrāntavikrāmin bodhisattvasya
māraḥ pāpīyānavatāraṃ na labhate | evaṃ caran sarvamārakarmāṇi budhyate, na ca tairmārakarmabhiḥ
saṃhriyate ||

punaraparaṃ suvikrāntavikrāmin evaṃ caran bodhisattvo na rūpamālambate, na vedanāṃ na saṃjñāṃ
na saṃskārān, na vijñānamālambate | na nāmarūpamālambate, na viparyāsadṛṣṭigatamālambate,
nātmābhiniveśamālambate, na sattvābhiniveśamālambate, nocchedaśāśvatamālambate, nāntaṃ nānantamālambate
| na rūpaśabdagandharasasparśadharmānālambate | na kāmadhātuṃ na rūpadhātuṃ
nārūpyadhātumālambate | na pratītyasamutpādamālambate | na pṛthivyaptejovāyvākāśadhātūnālambate
| na satyaṃ na mṛṣāṃ ālambate | na saṃyogaṃ na visaṃyogamālambate | na rāgadveṣamohānālambate
| na rāgadveṣamohaprahāṇamālambate| na dānamātsaryaśīladauḥśīlyamālambate | na
kṣāntivyāpādamālambate | na vīryakausīdyamālambate | na dhyānavikṣepamālambate | na prajñādauṣprajñyamālambate
| na smṛtyupasthānasamyakprahāṇarddhipādāviparyāsānālambate | nendriyabalabodhyaṅgasamādhisamāpattīrālambate
| na maitrīkaruṇāmuditopekṣā ālambate | nānutpādajñānakṣayajñānābhisaṃskārajñānānyālambate
| na pṛthagjanaśrāvakapratyekabuddhabhūmīrālambate
| na pṛthagjanaśrāvakapratyekabuddhadharmānālambate | na duḥkhasamudayanirodhamārgānālambate
| nābhijñājñānadarśanamālambate | na vimuktimālambate | na vimuktijñānadarśanamālambate
| na nirvāṇamālambate | nātītānāgatapratyutpanna(jñānadarśana)mālambate | nāsaṅgajñānamālambate
| na buddhajñānamālambate | na buddhabalavaiśāradyānyālambate | na buddhakṣetrapariśuddhimālambate
| na lakṣaṇapariśuddhimālambate | na śrāvakasaṃpadamālambate | na pratyekabuddhasaṃpadamālambate
| na bodhisattvasaṃpadamālambate | tatkasmāddhetoḥ ? nirālambanā
hi suvikrāntavikrāmin sarvadharmāḥ | na hi sarvadharmāṇāṃ kiṃcidgrahaṇaṃ saṃvidyate yatraiṣāmālambanaṃ
bhaveta | yāvat suvikrāntavikrāmin ālambanam, tāvadadhyavasānam, tāvadabhiniveśaḥ,
tāvadupādānam | yāvadupādānam, yāvadālambanam, tāvaduḥkhadaurmanasyam, tāvadgāḍhāḥ
śokaśalyopāyāsaparidevāḥ saṃbhavanti | yāvat suvikrāntavikrāmin ālambanaṃ tāvadbandhanam |
yāvadālambanaṃ tāvannāsti mārgaḥ, tāvadduḥkhadaurmanasyam | yāvadālambanaṃ tāvanmanyanā spandanā
prapañcanā | yāvadālambanaṃ tāvadadhikaraṇavigrahavivādāḥ | yāvadālambanaṃ tāvadavidyāndhakāramohāḥ
| yāvadālambanaṃ tāvadbhayāni, tāvadbhairavāṇi | yāvadālambanaṃ tāvanmārapāśamāravidhvaṃsanāni
| yāvadālambanaṃ tāvadduḥkhapratipīḍanā sukhaparyeṣaṇā ca | tatra suvikrāntavikrāmin
bodhisattva imānādīnavān saṃpaśyan na kaṃciddharmamālambate | so'nālambamāno
na kaṃciddharmaṃ parigṛhṇāti | sa nāpyudgrahāya nāgrahāya sthitaḥ sarvadharmāṇāṃ tāmapi
nirālambanavaśikatāṃ na manyate | evaṃ caran suvikrāntavikrāmin bodhisattvo mahāsattvo
na kaṃciddharmamabhiniviśate nābhivadati, na kaṃciddharmamadhyavasāya tiṣṭhati | ayaṃ suvikrāntavikrāmin
bodhisattvasya sarvadharmālambanavisaṃyogaḥ prajñāpāramitāyāṃ carataḥ | evaṃ
suvikrāntavikrāmin bodhisattvasya carataḥ prajñāpāramitābhāvanā paripūtiṃ gacchati | na
cāsya māraḥ pāpīyān antarāyaṃ śaknoti kartum, na mārakāyikā devatāḥ, na māraparṣat, na mārādhiṣṭhitāḥ
| na cāsya te'vatāraṃ labhante yatrāsya viheṭhān kuryuḥ, yatrainaṃ gṛhītvā dharṣayeyuḥ
| nityaṃ ca sarvāṇi mārakarmāṇyavabudhyante | na ca mārakarmavaśago bhavati | sarvāṇi
ca mārabhavanāni dhyāmīkaroti | sarvānyatīrthikānāṃ ca nigrahāya sthito bhavati, sarvāścānyatīrthikāṃścarakaparivrājakānabhibhavati
| anavamardanīyaśca bhavati sarvaparapravādibhiḥ
||

evaṃ caran suvikrāntavikrāmin bodhisattvo na rūpakalpanāyāṃ sthito bhavati na rūpavikalpanāyām
| evaṃ na vedanāsaṃjñāsaṃskāravijñānakalpanāyāṃ sthito bhavati na vikalpanāyām | nāpi rūpaṃ
kalpayati na vikalpayati | evaṃ na vedanāsaṃjñāsaṃskāravijñānāni kalpayati na vikalpayati
| na nīvaraṇadṛṣṭigatāni kalpayati na vikalpayati | nocchedaśāśvataṃ kalpayati na vikalpayati
| na kāmadhāturūpadhātvārūpyadhātūn kalpayati na vikalpayati | na rāgadveṣamohān
kalpayati na vikalpayati | na satyaṃ kalpayati na vikalpayati | na mṛṣā kalpayati na vikalpayati
| na pṛthivyaptejovāyvākāśadhātuṃ kalpayati na vikalpayati | na saṃyogaṃ kalpayati
na vikalpayati | na visaṃyogaṃ kalpayati na vikalpayati | na pratītyasamutpādaṃ kalpayati
na vikalpayati | nātmasaṃjñāṃ kalpayati na vikalpayati | na sattvasaṃjñāṃ kalpayati na vikalpayati
| na jīvasaṃjñāṃ kalpayati na vikalpayati | na pudgalasaṃjñāṃ kalpayati na vikalpayati
| na dānamātsaryaśīladauḥśīlyaṃ kalpayati na vikalpayati | na kṣāntivyāpādau kalpayati
na vikalpayati | na vīryakausīdyaṃ kalpayati na vikalpayati | na dhyānavikṣepau kalpayati
na vikalpayati | na prajñādauṣprajñye kalpayati na vikalpayati | nāviparyāsasamyakprahāṇarddhipādasmṛtyupasthānāni
kalpayati na vikalpayati | nendriyabalabodhyaṅgasamādhisamāpattīḥ
kalpayati na vikalpayati | na duḥkhasamudayanirodhamārgān kalpayati na vikalpayati | na
maitrīkaruṇāmuditopekṣāḥ kalpayati na vikalpayati | nānutpādajñānakṣayajñānābhisaṃskārajñānāni
kalpayati na vikalpayati | na pṛthagjanadharmān na śrāvakadharmān na pratyekabuddhadharmān
na buddhadharmān kalpayati na vikalpayati | na pṛthagjanabhūmiṃ na śrāvakabhūmiṃ na
pratyekabuddhabhūmiṃ na buddhabhūmiṃ kalpayati na vikalpayati | na nīvaraṇāni kalpayati
na vikalpayati | nātītānāgatapratyutpannajñānadarśanaṃ kalpayati na vikalpayati | nāsaṅgajñānaṃ
kalpayati na vikalpayati | na vidyāvimuktiṃ kalpayati na vikalpayati | na muktiṃ na
vimuktijñānadarśanaṃ kalpayati na vikalpayati | na buddhajñānavaiśāradyāni kalpayati na vikalpayati
| na lakṣaṇapariśuddhiṃ kalpayati na vikalpayati | na buddhakṣetrapariśuddhiṃ kalpayati
na vikalpayati | na śrāvakasaṃpadaṃ kalpayati na vikalpayati | na pratyekabuddhasaṃpadaṃ
kalpayati na vikalpayati | na bodhisattvasaṃpadaṃ kalpayati na vikalpayati | tatkasmāddhetoḥ
? kalpanāyāṃ suvikrāntavikrāmin satyāṃ vikalpo bhavati | yatra punaḥ suvikrāntavikrāmin
kalpanā nāsti, na tatra vikalpanā | sarvabālapṛthagjanā hi suvikrāntavikrāmin kalpanāsamutthitāḥ
| teṣāṃ saṃjñā vikalpasamutthitāḥ | te kalpayanti vikalpayanti ca | kalpaneti
suvikrāntavikrāmin eṣa eko'ntaḥ, vikalpaneti dvitīyo'ntaḥ | yatra nāsti kalpo vā vikalpo
(vā), tatra nāsti anto vā madhyaṃ vā | madhyamiti suvikrāntavikrāmin kalpayataḥ sa evānto
bhavati | yāvatkalpanā, tāvadvikalpanā | nāstyatra vikalpanāsamucchedaḥ | yatra punaḥ suvikrāntavikrāmin
na kalpanā na vikalpanā, tatra kalpasamucchedaḥ | kalpasamuccheda iti suvikrāntavikrāmin
nātra kasyacicchedaḥ | tatkasmāddhetoḥ ? anto hi suvikrāntavikrāmin kalpo
vikalpo vikalpasamutthitaḥ | teṣāṃ yo vyupaśamaḥ, so'viparyāsaḥ | yo'viparyāsaḥ, na tatra
kaścicchedaḥ | samuccheda iti suvikrāntavikrāmin duḥkhasamucchedasyaitadadhivacanam | na ca
duḥkhasya kaścitsamucchedaḥ | syādduḥkhasamucchedaḥ, yadi duḥkhasya kācitpariniṣpattiḥ syāt
| apariniṣpattidarśanametat duḥkhasamuccheda iti | duḥkhaparijñānametat, yadidaṃ duḥkhasamuccheda
iti | yo duḥkhaṃ naiva kalpayati na vikalpayati, ayaṃ duḥkhavyupaśamaḥ, ayaṃ duḥkhasyānutpādo'prādurbhāvaḥ
| sa evaṃ paśyan suvikrāntavikrāmin bodhisattvo na kaṃciddharmaṃ
kalpayati na vikalpayati | iyaṃ suvikrāntavikrāmin bodhisattvasya sarva(kalpa)vikalpaparijñā
prajñāpāramitāyāṃ carataḥ | evaṃ carataḥ suvikrāntavikrāmin bodhisattvasya prajñāpāramitābhāvanā
paripūriṃ gacchati | na cāsya māraḥ pāpīyānantarāyasthito bhavati, na ca māraparṣat
| utpannotpannāni ca mārakarmāṇi budhyate | na cotpannotpannānāṃ mārakarmaṇāṃ vaśaṃ
gacchati | mārasya ca pāpīyasaḥ parājayaṃ karoti dhyāmīkaroti ca| evamalpapakṣīkaroti vigatabhayabhairavaśca
bhavati | na ca mārairākramaṇīyo bhavati | prasrabdhāni cāsya saṃbhavanti
sarvāṇyapāyagamanāni | pithitāśca bhavanti kumārgāḥ | sarvaughottīrṇaśca bhavati, vigatamohāndhakāraśca
bhavati, pratilabdhacakṣurālokabhūtaśca bhavati sarvasattvānām, sthitaśca
bhavatyunucchedāya buddhavaṃśasya, pratilabdhamārgaśca bhavati mārgasamatāyām, anukampa(ka)śca
bhavati sarvasattvānām, viśuddhaṃ cakṣurbhavati dharmeṣu, vīryasaṃpannaśca bhavatyakusīdaḥ,
kṣāntibalapratilabdhaśca bhavatyavyāpannacittaḥ, dhyāyī ca bhavatyaniśritadhyāyī,
pratilabdhaprajñaśca bhavati nirvedhikaprajñāsamanvāgataḥ, vigatakaukṛtyaśca bhavati apagatanīvaraṇaḥ,
visaṃyuktaśca bhavati sarvamārapāśaiḥ, chinnabandhanaśca bhavati sarvatṛṣṇājālaviyogāt,
upasthitasmṛtiśca bhavatyasaṃpramoṣadharmatayā, viśuddhaśīlaśca bhavati śīlaviśuddhipāramitāprāptaḥ,
paramaguṇapratiṣṭhitaśca bhavati sarvadoṣanirghātāya, prajñābalādhānaprāptaśca
bhavatyaprakampyatayā, anākṣiptaśva bhavati sarvamāraparavādibhiḥ, aparihīṇadharmā
ca bhavati sarvadharmaviśuddhiprāptatayā, viśāradaśca bhavati sarvadharmadeśanāyām,
amaṅkuśca bhavati parṣadupasaṃkramaṇāya, anāgṛhītaśca bhavati muktatyāgo dharmadānam (?),
prativiśodhitamārgaśca bhavati mārgasamatayā, vibhāvitabhāvanaśca bhavati kumārgāparijñatayā,
vāsitavāsanaśca bhavati viśuddhadharmatayā, śodhitaśodhanaśca bhavati viśuddhaprajñatayā,
gambhīraprajñaśca bhavati sāgaropamatayā, duravagāhaśca bhavati astambhitatayā, aprameyaśca
bhavati dharmasāgarāprameyatayā | evaṃ caran suvikrāntavikrāmin bodhisattvaḥ ebhiścānyaiśca
guṇaiḥ samanvāgato bhavati yeṣāṃ guṇānāṃ na paryantaḥ śakyo'dhigantum ||

punaraparaṃ suvikrāntavikrāmin bodhisattvaḥ evaṃ prajñāpāramitāyāṃ caran nendriyavikalo bhavati
| sa na rūpavikalo bhavati, na bhogavikalo bhavati, na parivāravikalo bhavati, na jātivikalo
bhavati, na kulavikalo bhavati, na deśavikalo bhavati, na ca pratyunteṣu janapadeṣūpapadyate,
na cākṣaṇaprāpto bhavati, na cāpariśuddhaiḥ sattvairapariśuddhakarmāntaiḥ saṃsargajāto
bhavati, na ca svacittaṃ hāpayati, na ca prajñāyā hīyate | sa yān dharmān parataḥ
śṛṇoti, tān sarvadharmasamatāyāṃ saṃsyandayati, sthitaśca bhavati buddhavaṃśasya sarvajñatāvaṃśasyānupacchedāya
| sa ālokalabdhaśca bhavati buddhadharmeṣu, atyāsannaśca bhavati sarvajñatāyām
| taṃ sacenmāraḥ pāpīyān upasaṃkrāmati viheṭhanārtham, sa tanmāraparṣadaṃ bhasmīkaroti
chinnapratibhānām, sarvāṃśca mārapāśāṃśchinatti, sarvairmārakāyikairmārakoṭibhiścādhṛṣyo
bhavati | tato mārā bhītāstrastāḥ palāyante | evaṃ ca mārasya pāpīyaso bhavati-atikrāntaviṣayo'yaṃ
mama, nāyaṃ mama bhūyo viṣaye carati, nāyaṃ mama bhūyo viṣaye sthitaḥ, nāyaṃ
mama bhūyo viṣayamākramiṣyatīti, anyāṃśca sattvān mama viṣayānmocayiṣyatīti, uttārayiṣyatīti
| tatra māraḥ pāpīyān śocati krandati paridevate-alpapakṣīkariṣyati ayaṃ bodhisattvo
māmiti | daurbalyaṃ cāsya viśati, duḥkhitaśca bhavati durmanā vipratisārī | yasmiṃśca samaye
suvikrāntavikrāmin bodhisattvaḥ prajñāpāramitāyāṃ carati, prajñāpāramitāṃ bhāvayati, prajñāpāramitāyāṃ
yogamāpadyate, sarvamārabhavanāni tasmin samaye dhyāmībhavanti alpatejaskāni,
mārāśca pāpīyāṃso duḥkhitā durmanaso bhavanti śokaśalyasamarpitā mahāśokaśalyaviddhāḥ-ativāhayiṣyatyayaṃ
bata sattvānasmadviṣayāt, uttārayiṣyatyayaṃ sattvānasmadviṣayāt, parimocayiṣyatyayaṃ
sattvānasmadviṣayāt, abhyuddhariṣyatyayaṃ bata sattvānasmadviṣayāt, chedayiṣyatyayaṃ
sattvān mārapāśāt, samutkṣepsyatyayaṃ sattvān kāmapaṅkalagnān, mocayiṣyatyayaṃ sattvān
dṛṣṭijālebhyaḥ, uttārayiṣyatyayaṃ sattvān nīvaraṇapathāt, pratiṣṭhāpayiṣyatyayaṃ sattvān
sanmārge, uttārayiṣyatyayaṃ sattvān dṛṣṭigahanāditi | imamarthavaśaṃ suvikrāntavikrāmin
saṃpaśyantaste mārā duḥkhitā bhavanti durmanasaḥ śokaśalyaviddhāḥ | tadyathāpi nāma suvikrāntavikrāmin
puruṣo mahatā dhanaskandhena vipannena duḥkhito vedanātta(rta)manā mahatā
duḥkhadaurmanasyena samanvāgataḥ | evameva māraḥ pāpīyān duḥkhito bhavati durmanā vipratisārī
śokaśalyaviddhaḥ | na ca svake āsane ramate, yasmin samaye bodhisattvaḥ prajñāpāramitāyāṃ
carati, prajñāpāramitāṃ bhāvayati, prajñāpāramitāyāṃ yogamāpadyate | punaraparaṃ suvikrāntavikrāmin
te mārāḥ pāpīyāṃsaḥ ekataḥ samāgamya cintayanti-kathaṃ kariṣyāmaḥ, kiṃ nu kariṣyāmaḥ
| kathaṃkathāśokaśalyaviddhā bhavanti| te kathaṃkathāśokaśalyaviddhā bhūtvā upasaṃkrāmanti
bodhisattvasyāvatāragaveṣiṇaḥ prajñāpāramitāyāṃ carataḥ | tatra bodhisattvasya
romāpi na hṛṣyati, na punaḥ kāyasyānyathātvaṃ bhaviṣyati cittasyānyathātvaṃ vā | vigatabhayaromaharṣaśca
māraḥ pāpīyāniti saṃbudhyate | buddhvā cādhiṣṭhānaṃ karoti | tato māraḥ pāpīyānadhiṣṭhito
durbalo bhavati līnacitto bhayamāpannaḥ | na cāsya śaknotyavatāraṃ labdhum
| tasyaivaṃ bhavati-ahamevāsya na śakto'vatāraṃ labdhum, kiṃ punarmama parṣat, kiṃ punaryadanye'dhiṣṭhāsyanti
| tataste mārā(strastā utsāhapa)rihīṇāḥ svabhavanāni gatvā duḥkhadaurmanasyajātāḥ
pradhyāyantastiṣṭhanti, na ca śaknuvanti bodhisattvasya prajñāpāramitāyāṃ carato'cchaṭāmātramapi
cittasya mohanaṃ kartum, prāgevāsyāntarāyam | iyaṃ(daṃ) suvikrāntavikrāmin
prajñāpāramitāyāṃ carato (bodhisattvasya) evaṃrūpaṃ prajñābalādhiṣṭhānaṃ bhavati, evaṃrūpeṇa
ca prajñābalādhiṣṭhānena samanvāgato bhavati | sacedye sarvasmiṃstrisāhasramahāsāhasre
lokadhātau sattvāḥ, te sarve mārā bhaveyuḥ, te sarve mahatībhirmāraparṣadbhiḥ sārdhaṃ
taṃ bodhisattvaṃ prajñāpāramitāyāṃ carantamupasaṃkrameyurviheṭhābhiprāyāḥ | te'pi sarve suvikrāntavikrāmin
mārāḥ pāpīyāṃso na prabhavantyantarāyaṃ kartum | tatkasmāddhetoḥ ? tathārūpeṇa
hi prajñābalādhānena prajñākhaḍgena prajñāśastreṇa tasmin samaye bodhisattvaḥ samanvāgato
bhavati | acintyayā suvikrāntavikrāmin prajñayā aprameyayā asamasamayā bodhisattvastadā
samanvāgato bhavati | tena taṃ na pratibalo bhavati māraḥ pāpīyānabhibhavitum | mahāśastraṃ
hyetatsuvikrāntavikrāmin yaduta prajñāśastram, mahākhaḍgo hyeṣa suvikrāntavikrāmin yaduta
prajñākhaḍgaḥ, yatrāgatiraviṣayo mārāṇāṃ pāpīyasām, abhūmirmārāṇāṃ pāpīyasām | ye'pi
tāvatsuvikrāntavikrāmin bāhyā ṛṣayaścaturṇāṃ dhyānānāṃ lābhinaḥ, catasṛṇāṃ vā ārūpyasamāpattīnām,
ye māraviṣayaṃ kāmadhātumatikramya brahmaloke copapadyante caturṣu ca ārūpyeṣu sadevanikāyeṣu,
teṣāmapi tāvadagatiraviṣayaḥ yaduta evaṃrūpāyāṃ prajñāyām, yā bodhisattvasya
prajñā prākṛtā, kiṃ punaryā prajñāpāramitāyāṃ carataḥ prajñā, kaḥ punarvādo mārāṇāṃ pāpīyasāṃ
yeṣāmaviṣayo rūparūpyadhātau | balādhānaprāptaḥ suvikrāntavikrāmin bodhisattvastasmin
samaye bhavati mahābalādhānasamanvāgato yaduta prajñāpāramitābalena | ye khalu kecit suvikrāntavikrāmin
prajñāpāramitābalena samanvāgatā bhavanti tīkṣṇena prajñāśastreṇa, adhṛṣyāste
bhavanti māraiḥ pāpīyobhiranākramaṇīyāḥ | ye kecit suvikrāntavikrāmin prajñābalena samanvāgatā
bhavanti tīkṣṇena ca prajñāśastreṇa, na te kvacinniśrayaṃ kurvanti, aniśritāste bhavanti
| tatkasmāddhetoḥ ? niśraye hi suvikrāntavikrāmin sati calitaṃ bhavati, calite sati
spandanā bhavati, spandanāyāṃ satyāṃ prapañcanā bhavati | yeṣāṃ keṣāṃcit suvikrāntavikrāmin
niśrayaśca bhavati calitaṃ ca bhavati spanditaṃ ca bhavati prapañcanā (ca) bhavati, te
mārasya pāpīyaso vaśagatā bhavanti, aparimuktāśca bhavanti te māraviṣayāt | ye'pi tāvat suvikrāntavikrāmin
yāvad bhavāgropapannāḥ sattvā niśritā niśrayanibaddhā niśrayādhyāsitāḥ, te'pyāgamiṣyanti
punarmāraviṣayam | aparimuktāśca te mārapāśebhyaḥ, anugatasūtrāśca te mārapāśaiḥ
| tadyathā udrakaśca rāmaputraḥ ārāḍaśca kālāmaḥ, ye vā punaranye'pi kecinniśritā ārūpyeṣu
niśrayavinibaddhā niśrayādhyāśritāḥ | bodhisattvastu punaḥ suvikrāntavikrāmin prajñāpāramitāyāṃ
caran prajñāpāramitāṃ bhāvayan prajñāpāramitāyāṃ yogamāpadyamānaḥ na kvacinniśrayaṃ
karoti, aniśrito bhavati sarvatra | yasmin khalu punaḥ samaye suvikrāntavikrāmin bodhisattvaḥ
prajñāpāramitābhāvanāyogamanuyokto viharati, tasmin samaye na rūpaniśrito bhavati,
na vedanāsaṃjñāsaṃskāravijñānaniśrito bhavati, na viparyāsanīvaraṇadṛṣṭigataniśrito bhavati,
na nāmarūpaniśrito bhavati, na kāmarūpārūpyadhātuniśrito bhavati, nātmasattvasaṃjñāniśrito
bhavati, na jīvapudgaladhātvāyatananiśrito bhavati, na pṛthivyaptejovāyvākāśavijñānenaivasaṃjñānāsaṃjñāyatananiśrito
bhavati, na tṛṣṇāniśrito bhavati, na bhavatṛṣṇāniśrito
bhavati, nocchedatṛṣṇāniśrito bhavati, nāntānantaniśrito bhavati, na pratītyasamutpādaniśrito
bhavati, na dānamātsaryaniśrito bhavati, na śīlaśauḥśīlyaniśrito bhavati, na kṣāntivyāpādaniśrito
bhavati, na vīryakausīdyaniśrito bhavati, na dhyānavikṣepaniśrito bhavati, na
prajñādauṣprajñyaniśrito bhavati, nāviparyāsasamyakprahāṇāpramāṇasmṛtyupasthānaniśrito bhavati,
nendriyabalabodhyaṅgasamādhisamāpattiniśrito bhavati, na duḥkhasamudayanirodhamārganiśrito
bhavati, nānutpādajñānakṣayajñānānabhisaṃskārajñānaniśrito bhavati, na vidyāvimuktiniśrito
bhavati, na vimuktijñānadarśananiśrito bhavati, na pṛthagjanaśrāvakapratyekabuddhabhūminiśrito
bhavati, na pṛthagjanaśrāvakapratyekabuddhasamyaksaṃbuddhadharmaniśrito bhavati,
na nīvaraṇaniśrito bhavati, nātītānāgatapratyutpannāsaṅgatāniśrito bhavati, na tryadhvasamatāniśrito
bhavati, na buddhajñānabalavaiśāradyaniśrito bhavati, na sarvajñajñānaniśrito
bhavati, na lakṣaṇasaṃpattiniśrito bhavati, buddhakṣetrasaṃpanniśrito bhavati, na śrāvakavyūhasaṃpanniśrito
bhavati, na bodhisattvavyūhasaṃpanniśrito bhavati | sa sarvadharmaiścāniśrito
na calati na saṃcalati, niśrayāśca tena sarve vibhāvitā bhavanti | aniśritaśca sa
mārgamapi nābhiniviśate, aniśrayaṃ na manyate | so'yaṃ niśraya iti nopalabhate, iha niśraya
iti nopalabhate, asya niśraya iti nopalabhate na manyate, asmānniśraya iti nopalabhate
na manyate | sarvaniśrayānamanyamāno'nupalabhamāno'nabhiniviśamānaḥ na kvacinniśrayamupaiti
nopadiśati nābhinandati nādhyavasāya tiṣṭhati | sa sarvaniśrayānupalipto'saktaḥ sarvadharmaniśrayaviśuddhimanuprāpnoti
| idaṃ suvikrāntavikrāmin bodhisattvasya sarvadharmaniśrayaviśuddhijñānadarśanaṃ
prajñāpāramitāyāṃ carataḥ, yenāsya mārāḥ pāpīyāṃso'vatāraṃ na labhante,
anākramaṇīyaśca bhavati sarvamāraiḥ pāpīyobhiḥ, abhibhavati ca mārān pāpīyasa iti ||

āryaprajñāpāramitāyāṃ caryāparivartaḥ ṣaṣṭhaḥ ||

